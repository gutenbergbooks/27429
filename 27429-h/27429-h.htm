<!DOCTYPE html PUBLIC "-//W3C//DTD HTML 4.01 Transitional//EN">
<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META NAME="generator" CONTENT="NoteTab Light">
<TITLE>Εκκλησιάζουσαι</TITLE>
</HEAD>
<BODY>

<p>
</p>

<p>ΒΙΒΛΙΟΘΗΚΗ ΦΕΞΗ<BR>
ΑΡΧΑΙΩΝ ΕΛΛΗΝΩΝ ΣΥΓΓΡΑΦΕΩΝ</p>

<h2 style="margin-top: 3em">ΑΡΙΣΤΟΦΑΝΟΥΣ</h2>

<h2 style="margin-top: 3em">ΕΚΚΛΗΣΙΑΖΟΥΣΑΙ</h2>

<h3 style="margin-top: 3em">
ΠΑΡΑΦΡΑΣΙΣ ΕΜΜΕΤΡΟΣ<BR>
ΠΟΛ. Τ. ΔΗΜΗΤΡΑΚΟΠΟΥΛΟΥ<BR>
(POL ARCAS)</h3>

<p>
</p>

<p>ΕΝ ΑΘΗΝΑΙΣ<BR>
ΕΚΔΟΤΙΚΟΣ ΟΙΚΟΣ ΓΕΩΡΓΙΟΥ ΦΕΞΗ<BR>
1910<BR>



Δ Η Λ Ω Σ I Σ</p>



<p>Απαγορεύεται η από σκηνής διδασκαλία των υπ' εμού παραφρασθεισών<BR>
κωμωδιών του Αριστοφάνους, άνευ της εγγράφου αδείας μου, συμφώνως προς<BR>
τον νόμον ΓΥΠΓ' (υπ' αριθ. 3483 της 11 Δεκεμβρίου 1909.</p>

<p>ΠΟΛ. Τ. ΔΗΜΗΤΡΑΚΟΠΟΥΛΟΣ</p>

<p>
</p>

<p>Το έργον τούτο αποτελεί ειδικώς σάτυραν της αθηναϊκής Βουλής και της<BR>
πολιτικής διοικήσεως εν Αθήναις, παριστών τας γυναίκας ως<BR>
αναλαμβανούσας την διοίκησιν των κοινών προς επανόρθωσιν των κακών<BR>
κειμένων. Σατυρίζεται ταυτοχρόνως η πλατωνική πολιτεία και αι περί<BR>
κοινογαμίας και κοινοκτημοσύνης θεωρίαι.</p>

<p>
</p>

<h3 style="margin-top: 3em">ΠΡΟΣΩΠΑ</h3>

<p>
</p>

<p>ΠΡΑΞΑΓΟΡΑ γυνή Αθηναία<BR>
ΜΕΡΙΚΑΙ ΓΥΝΑΙΚΕΣ (Α, Β, Γ, Δ, Ε, Ζ, Η, θ, I, κλπ.)<BR>
ΧΟΡΟΣ ΓΥΝΑΙΚΩΝ<BR>
ΒΛΕΠΥΡΟΣ σύζυγος της Πραξαγόρας<BR>
ΑΝΗΡ [ΓΕΙΤΩΝ] (του Βλεπύρου)<BR>
ΧΡΕΜΗΣ πολίτης Αθηναίος<BR>
Ο ΚΑΤΑΘΕΙΣ (ΑΝΗΡ Α')<BR>
Ο ΜΗ ΚΑΤΑΘΕΙΣ (ΑΝΗΡ Β')<BR>
ΚΗΡΥΞ<BR>
ΜΕΡΙΚΑΙ ΓΡΑΙΑΙ (Α', Β', Γ')<BR>
ΝΕΑΝΙΣ<BR>
ΝΕΑΝΙΑΣ<BR>
ΘΕΡΑΠΑΙΝΑ (του Βλεπύρου)<BR>
ΔΕΣΠΟΤΗΣ (όστις δύναται να ήνε και ο Βλέπυρος)<BR>
ΠΡΟΣΩΠΑ ΒΩΒΑ<BR>
ΣΙΜΩΝ & ΠΑΡΜΕΝΩΝ κομίζοντες τα σκεύη του Καταθέντος. (Μέρος Β')<BR>
ΑΥΛΗΤΗΣ (Μέρος Δ')<BR>
ΓΕΡΩΝ διαβάτης (Μέρος Δ').</p>

<p>[Η παράφρασις αύτη των «Εκκλησιαζουσών» εδιδάχθη το πρώτον εις το<BR>
θέατρον της «Νέας Σκηνής» την 11 Αυγούστου 1904].</p>

<p>
</p>

<p>ΑΡΙΣΤΟΦΑΝΟΥΣ<BR>
"ΕΚΚΔΗΣΙΑΖΟΥΣΑΙ"</p>

<p>
</p>

<h3 style="margin-top: 3em">ΜΕΡΟΣ ΠΡΩΤΟΝ</h3>

<p>
</p>

<p>[Η σκηνή παριστά οδόν απόκεντρον και σκοτεινήν. Οικίαι τινές χαμηλαί<BR>
φαίνονται κατά σειράν, εξ απόψεως δε η Ακρόπολις μετά του Παρθενώνος.<BR>
Είνε νυξ].</p>

<h4 style="margin-top: 3em">ΣΚΗΝΗ Α'.</h4>

<p>
<BR>
ΠΡΑΞΑΓΟΡΑ εξέρχεται μετά προφυλάξεως εκ της οικίας της, κρατούσα<BR>
λύχνον ανημμένον, τον οποίον τοποθετεί επί τινος λίθου και ομιλεί προς<BR>
αυτόν: {1}</p>

<p>Ώ φως λαμπρό του λύχνου μου! — που στον τροχό τον πλάσανε,<BR>
και ύστερα ψηλά ψηλά στο σπίτι τον κρεμάσανε!<BR>
Λύχνε, θα ειπώ την τύχη σου και την καταγωγή:<BR>
Βγαλμένος από τον τροχό, που ζύμωσε τη γη,<BR>
χύνεις αχτίνες λαμπερές, κ' η [λαδερή σου] μύτη<BR>
λαβαίνει όλες της τιμές του Ήλιου μέσ' στο σπίτι.<BR>
Λοιπόν το φως σου χύνε<BR>
'ς ό,τι μαζύ σου είνε.<BR>
Τα μυστικά μας έχουμε και όλα τα κρυμμένα<BR>
'ς εσέ φανερωμένα,—<BR>
γιατί ποτέ δεν κρύψαμε απ' το δικό σου μάτι<BR>
της στάσεις, που λαβαίνουμε απάνω στο κρεββάτι,<BR>
ούτε μπορέσαμε ποτέ μέσ' στα κρυφά μας δώματα,<BR>
να κρύψουμ' από το μάτι σου τα ντούρα μας τα σώματα,<BR>
και κάθε μας κρυφή μεριά φωτίζεις μοναχός σου,<BR>
και όπου τρίχες μας ανθούν, γυαλοκοπούν στο φως σου.<BR>
Κι' όταν, από τους άνδρες μας κρυφά, στης αποθήκες<BR>
πάμε για φρούτα και κρασί, πάντα μπροστά μας βγήκες,<BR>
και μολονότι εγκληματείς μαζύ μας τόσους χρόνους,<BR>
ποτέ δεν το μαρτύρησες, λυχνάρι, στους γειτόνους!<BR>
Γι' αυτό θα μάθης σήμερα, [αγαπητό καντήλι μου],<BR>
ό,τι εσυμφωνήσαμε εγώ και κάθε φίλη μου<BR>
στων Σκίρων την πανήγυρι. . . Μα [βλέπω ερημιά],<BR>
κι' απ' όσες καρτερώ ναρθούν, δεν φαίνεται καμμιά. . .<BR>
Κοντεύει όμως η αυγή,<BR>
και είνε χρέος η Βουλή πρωί πρωί να βγη. . .<BR>
Και πρέπει να προφθάσουμε<BR>
της έδρες τους να πιάσουμε,<BR>
—που κάποτ' ο Φυρόμαχος είπε γι' αυτές, πως «πρέπει<BR>
η πόρνες όταν κάθωνται κανείς να μη της βλέπη».<BR>
Τι να συμβαίνη άρα γε; μήπως δεν είχαν έννοια<BR>
να ράψουνε τα γένεια,<BR>
που είπαμε να φέρνουμε, ή μήπως δεν μπορούνε<BR>
να κλέψουν τα φορέματα, που οι άνδρες τους φορούνε;<BR>
Μα βλέπω ένα φως εκεί που φθάνει γάλι-γάλι·<BR>
μήπως είν' άνδρας πούρχεται; εγώ το στρίβω πάλι.</p>

<p>(Διατίθεται να παραλάβη τον λύχνον και να φύγη. Εισέρχεται αριστερόθεν<BR>
η Α' ΓΥΝΗ φέρουσα λύχνον, περιβολήν ανδρικήν ανά χείρας μετά πλαστής<BR>
γενειάδα και βακτηρίαν).</p>

<p>{1} Ο μονόλογος ούτος της Πραξαγόρας πρέπει ν' απαγγέλληται υπό του<BR>
ηθοποιού όσον οίον τι πομπωδώς, διότι διά τούτου παρωδεί και σατιρίζει<BR>
ο Αριστοφάνης το ύφος των τραγικών ποιητών.</p>

<h4 style="margin-top: 3em">ΣΚΗΝΗ Β'.</h4>

<p>
<BR>
ΠΡΑΞΑΓΟΡΑ και κατά μικρόν αι ΓΥΝΑΙΚΕΣ Α', Β', Γ, Δ'. κλπ.</p>

<p>Α' ΓΥΝΗ<BR>
Ε! ώρα να τραβήξουμε λοιπόν για τη Βουλή·<BR>
τώρα για δεύτερη φορά ο πετεινός λαλεί.</p>

<p>ΠΡΑΞΑΓΟΡΑ<BR>
Εγώ σας καρτερούσα,<BR>
κι' ολονυχτής τα μάτια μου να κλείνω δεν μπορούσα.<BR>
Α, στάσου τώρα μια στιγμή για να ειδοποιήσω<BR>
και τη γειτόνισσ' από δω, και να της γρατσουνίσω<BR>
την πόρτα με το νύχι μου, κ' εκείνη να το στρίψη,<BR>
χωρίς να νοιώση ο άνδρας της τη νύχτα πως θα λείψη.</p>

<p>(Εκτελεί. Μετά στιγμήν ανοίγεται η θύρα και εξέρχεται μετά προφυλάξεως<BR>
η Β' ΓΥΝΗ κρατούσα γένεια, ράβδον, ενδύματα και υποδήματα ανδρικά εις<BR>
τας χείρας).</p>

<p>Β' ΓΥΝΗ<BR>
Την ώρα όπου σ' άκουσα να γρατσουνάς τη θύρα<BR>
φορούσα τα παπούτσια μου· γιατί αυτός που πήρα,<BR>
[και είνε Σαλαμίνιος ο άνδρας μου], φιλτάτη,<BR>
γερό κουπί μου τράβαγε τη νύχτα στο κρεββάτι.<BR>
[Έτσι δεν ήταν δυνατό να κοιμηθώ σιμά του],<BR>
και τώρα μόλις βούτηξα κι' αυτό το φόρεμά του.</p>

<p>Α' ΓΥΝΗ<BR>
Να, τώρα βλέπω πούρχεται εδώ κ' η Κλειναρέτη,<BR>
και η Σωστράτη. . . έρχεται μαζύ κ' η Φιλαινέτη. . .</p>

<p>(Καταφθάνουσι βαθμηδόν πολλαί ΓΥΝΑΙΚΕΣ ομού, φέρουσαι ανά χείρας<BR>
ενδύματα ανδρών).</p>

<p>ΠΡΑΞΑΓΟΡΑ ερχόμενη προς αυτάς:<BR>
Ελάτε γρήγορα και σεις, γιατί ωρκίσθ' η Γλύκη<BR>
πως όποια θάρθη υστερνή θα φάη καταδίκη,<BR>
[και φοβερή αλήθεια],<BR>
τρεις μπότσες άδολο κρασί, κ' ένα σταμνί ρεβίθια.</p>

<p>Α' ΓΥΝΗ<BR>
Να και του Σμικυθίωνος η Μελιστίχη πάλι,<BR>
που της αρβύλες της πλατειές τανδρός της έχει βάλη.</p>

<p>ΠΡΑΞΑΓΟΡΑ<BR>
Θαρρώ πως είνε μόνη αυτή, που ησυχία βρήκε<BR>
τη νύχτ' από τον άνδρα της, και τώσκασε και βγήκε.</p>

<p>Β’ ΓΥΝΗ<BR>
Καλέ δεν βλέπετ' από κει κι' αυτή τη Γευσιστράτη<BR>
του ταβερνιάρη, που 'ρχεται μ' ένα κερί τρεχάτη;</p>

<p>ΠΡΑΞΑΓΟΡΑ<BR>
Να κ' η Φιλοδωρήταινα. . . να και η Χαιρητάδη. . .<BR>
Ου!. . . βλέπω κι' άλλες πού 'ρχονται, ολόκληρο κοπάδι·<BR>
όλο το άνθος δηλαδή της πόλεως.</p>

<p>(Εισέρχεται πλήθος γυναικών, αι οποίαι, σχηματίζουσιν εκατέρωθεν τα<BR>
δύο τμήματα του χορού).</p>

<p>Γ’ ΓΥΝΗ ερχομένη ταχέως<BR>
Ουφ! πόσο,<BR>
φιλτάτη, εκοπίασα, ως πού να ξετρυπώσω!<BR>
γιατί έφαγεν ο άνδρας μου όσες σαρδέλλες είχα<BR>
το βράδυ, και μου πνίγηκε τη νύχτ' από το βήχα.</p>

<p>ΠΡΑΞΑΓΟΡΑ<BR>
Καθήστε, τώρα πούσθ' εδώ,<BR>
να σας ρωτήσω και να ιδώ<BR>
αν ίσως κ' εκτελέσατε τα προμελετημένα<BR>
στων Σκίρων την πανηγύρι.</p>

<p>Δ’ ΓΥΝΗ<BR>
Α, όσο δα για μένα,<BR>
έχω στης αμασχάλες<BR>
και από δάσος πειό πυκνές της τρίχες και μεγάλες,<BR>
κατά τη συμφωνία μας. Έκαμα κι' άλλο ακόμα·<BR>
όταν επήγε ο άνδρας μου στην αγορά, το σώμα<BR>
πασάλειψα, και στάθηκα στον ήλιον όλη μέρα.</p>

<p>Ε’ ΓΥΝΗ<BR>
Μα το ξυράφι πέταξα από το σπίτι πέρα,<BR>
και τρίχες άφησα κ' εγώ στο σώμα μου να βγάζω,<BR>
που, όσο είνε δυνατό, γυναίκα να μη μοιάζω.</p>

<p>ΠΡΑΞΑΓΟΡΑ<BR>
Έχετε και τα γένεια σας, που όταν θα μπορέσουμε<BR>
να συναχθούμε, είπαμε πως όλες θα φορέσουμε;</p>

<p>Δ’ ΓΥΝΗ<BR>
Ωραία γένεια έφτιασα κ' εγώ, μα την Εκάτη!</p>

<p>Ε’ ΓΥΝΗ<BR>
Κ' εγώ πολύ καλήτερα κι' από του Επικράτη.</p>

<p>ΠΡΑΞΑΓΟΡΑ<BR>
Και σεις τι λέτε;</p>

<p>Δ’ ΓΥΝΗ<BR>
Σύμφωνες, και με την ίδια γνώμη.</p>

<p>ΠΡΑΞΑΓΟΡΑ<BR>
Βλέπω λοιπόν πως κάματε και όλα τάλλ' ακόμη,<BR>
κ' επήρατ', όπως είπαμε, Λακωνικές κουντούρες,<BR>
και ανδρικά φορέματα, και ανδρικές μαγκούρες.</p>

<p>Ζ’ ΓΥΝΗ<BR>
Κ' εγώ επήρα μία<BR>
απ' τον ξυλοκουβαλητή εκείνον το Λαμία<BR>
την ώραν που κοιμώτανε.</p>

<p>ΠΡΑΞΑΓΟΡΑ<BR>
Φαίνετ' αυτή τον κάνει<BR>
που, όταν τη φορτώνεται στους ώμους, όλο κλάνει.</p>

<p>Α’ ΓΥΝΗ<BR>
Μα το θεό! αν έφερνε του Άργου το τομάρι<BR>
πούχε τα μάτια τα πολλά, μπορούσε να την πάρη<BR>
κι' όλον να βγάλη στη βοσκή τον Δήμον Αθηναίων!</p>

<p>ΠΡΑΞΑΓΟΡΑ<BR>
Ελάτε, τι θα κάνουμε να πούμε τώρα πλέον,<BR>
όσο ταστέρια φαίνονται στον ουρανό να λάμπουν.<BR>
Γιατ' η Βουλή, όπου εμείς κ' η φίλες όλες θα 'μπουν,<BR>
πρέπει να γίνη το πρωί.</p>

<p>Α’ ΓΥΝΗ<BR>
Α, ώστε, μα τον Δία,<BR>
τας θέσεις μας θα πάρουμε μπροστά στα Πρυτανεία,<BR>
κάτ' απ' το βράχο της Πνυκός.</p>

<p>Η ΓΥΝΗ εισέρχεται κρατούσα ηλακάτην και νήθουσα μαλλίον.</p>

<p>Την ώρα να μη χάνω,<BR>
πήρα και τούτα τα μαλλιά μέσ' στη Βουλή να ξάνω.</p>

<p>ΠΡΑΞΑΓΟΡΑ εν οργή.<BR>
Γεμάτη νάνε η Βουλή και λόγου της να ξαίνη;!<BR>
— τι λες, δυστυχισμένη;</p>

<p>Η’ ΓΥΝΗ<BR>
Βέβαια, μα την Άρτεμι! μαζύ μ' αυτή πηγαίνω·<BR>
και τάχα τι χειρότερα θ' ακούσω κι'αν θα ξαίνω;<BR>
Είν' τα παιδάκια μου γυμνά.</p>

<p>ΠΡΑΞΑΓΟΡΑ<BR>
Κατάλαβες τι κάνεις,<BR>
να πας και συ να ξάνης<BR>
την ώρα, που δεν πρέπει<BR>
κανένας ίχνος γυναικός απάνω μας να βλέπη;<BR>
Καλά θα την παθαίναμε αν έβγαινε καμμιά,<BR>
κι' αδρασκελώντας τα σκαμνιά<BR>
τη φούστα της ν' ανοίξη,<BR>
και στη γεμάτη τη Βουλή το πράμα της να δείξη.<BR>
Αν όμως πάμε πειό μπροστά της θέσεις μας να πιάσουμε,<BR>
χωμένες μέσ' τα ρούχα τους, όλους θα τους γελάσουμε.<BR>
Κ' εκεί που θα καθίσουμε<BR>
και γένεια θα κολλήσουμε,<BR>
ποιός δεν θα πη πως είμαστε σαν άνδρες στην αράδα;<BR>
Κι' ο στρατηγός Αγύρριος, πούχε τη γενειάδα<BR>
του Πρόνομου, εκρύφτηκε το ίδιο και καλήτερα·<BR>
κι' όμως γυναίκα ήτανε και λόγου του προτήτερα!<BR>
Και τι μεγάλα πράματα κάνει στην πόλι τώρα!<BR>
Έτσι λοιπόν θα κάνουμε κ' εμείς καλό στη χώρα<BR>
απ' αύριο, η τόλμη μας αν πάη κατ' ευχή,<BR>
και πάρουμε στα χέρια μας του τόπου την αρχή·<BR>
γιατί, καθώς τον φτιάνουμε αυτόν τον τόπο πειά,<BR>
ούτε πανιά τον παν εμπρός, μα ούτε και κουπιά!</p>

<p>Η’ ΓΥΝΗ<BR>
Μα το γυναικοπάζαρο πώς θα μπορέση πάλι<BR>
και ρήτορες να βγάλη!</p>

<p>ΠΡΑΞΑΓΟΡΑ<BR>
Και στης γυναίκες ρήτορες μπορεί κανείς να βρίσκη.<BR>
Λένε πως και οι πούστηδες εκείν' οι νεανίσκοι<BR>
βγαίνουνε όλοι ρήτορες κι' από τους εκλεκτούς.<BR>
Μήπως κ ' εμείς δεν κάνουμε ίδια δουλειά μ' αυτούς;</p>

<p>Η’ ΓΥΝΗ<BR>
Δεν ξέρω η κακομοίρα·<BR>
μα γίνονται πολλά κακά εκεί που λείπ' η πείρα.</p>

<p>ΠΡΑΞΑΓΟΡΑ<BR>
Γι' αυτό κ' εμαζευθήκαμε λοιπόν 'ς αυτόν τον τόπο,<BR>
για να προμελετήσουμε, γειτόνισσες, τον τρόπο.<BR>
Κάμετε γρήγορα λοιπόν τα γένεια να κολλήσετε,<BR>
όσες εσχεδιάσατε πως πρέπει να μιλήσετε.</p>

<p>Θ' ΓΥΝΗ (προς την Η' Γυναίκα).<BR>
Κουτή, και ποια είν' από μας, όπου δεν έχει γλώσσα<BR>
που να μην κόβη τόσα;</p>

<p>ΠΡΑΞΑΓΟΡΑ<BR>
Βάλτε τα γένεια κάθε μια, την ώρα της μη χάνη,<BR>
κι' ας γίνη άνδρας· εγώ δε θα βάλω το στεφάνι,<BR>
και γένεια θα κολλήσω<BR>
αν ίσως και μου κατεβή μπροστά σας να μιλήσω.</p>

<p>(Εκτελούν όλαι).</p>

<p>Β’ ΓΥΝΗ<BR>
Γλυκειά μου Πραξαγόρα,<BR>
σκέψου, καϋμένη, τώρα—<BR>
αστεία κάπως φαίνεται η γενειάδ' αυτή.</p>

<p>ΠΡΑΞΑΓΟΡΑ<BR>
Αστεία; και γιατί;</p>

<p>Β’ ΓΥΝΗ (εφαρμόζουσα την γενειάδα).<BR>
Μα έτσι, με τα γένεια μας και σαγονοδεμένες,<BR>
μοιάζουμε όλες με σουπιές απ' τη φωτιά καϋμένες.</p>

<p>ΠΡΑΞΑΓΟΡΑ (λαμβάνουσα ύφος κωμικώς σοβαρόν).<BR>
Ο υπηρέτης του βωμού τη γάττ' ας τριγυρίση<BR>
κι' ας έβγη με το αίμα της της έδρες να ραντίση.<BR>
Ε! Αριφράδη! σώπασε! — Και λόγο ποιός θα βγάλη;</p>

<p>Θ' ΓΥΝΗ<BR>
Εγώ.</p>

<p>ΠΡΑΞΑΓΟΡΑ<BR>
Λαμπρά! να στέφανος, και βάλ' τον στο κεφάλι</p>

<p>Θ' ΓΥΝΗ εκτελούσα.<BR>
Να με λοιπόν!</p>

<p>ΠΡΑΞΑΓΟΡΑ<BR>
Έ, μίλησε!</p>

<p>Θ' ΓΥΝΗ<BR>
Έτσι το λες εσύ;<BR>
Πως θα μιλήσω δηλαδή προτού να πιω κρασί;</p>

<p>ΠΡΑΞΑΓΟΡΑ<BR>
Για ιδές· κρασί θέλει να πιή!</p>

<p>Θ' ΓΥΝΗ<BR>
Και βέβαια· γιατί<BR>
φορώ στεφάνι, βρε κουτή;</p>

<p>ΠΡΑΞΑΓΟΡΑ<BR>
Φύγε από 'δω εσύ, τρελλή!<BR>
γιατί τα ίδια, φαίνεται, θα φτιάσης στη Βουλή.</p>

<p>Θ' ΓΥΝΗ<BR>
Γιατί, παρακαλώ; γιατί;<BR>
δεν πίνουν στη Βουλή κι' αυτοί;</p>

<p>ΠΡΑΞΑΓΟΡΑ<BR>
Είσαι βεβαία; πίνουνε μέσ' στη Βουλή που πάνε;</p>

<p>Θ' ΓΥΝΗ<BR>
Κι' απ' το καλήτερο κρασί, μα τη θεά, ρουφάνε·<BR>
γι' αυτό κ' η κάθ' απόφασι, που απ' τη Βουλή μας βγαίνει<BR>
όταν μεθούν, είνε κι' αυτή σαν τούτους μεθυσμένη.<BR>
Ώ, μα τον Δία το θεό,<BR>
ρουφάνε, σου το βεβαιώ.<BR>
Και ποιά θα ήταν αφορμή τέτοια κακά να γίνουνε,<BR>
αν ίσως στη Βουλή κρασί δεν βρίσκανε να πίνουνε;<BR>
Μα μεθυσμένοι κάθονται και βρίζονται και βρίζουνε,<BR>
και οι τοξόται [μπαίνουνε στη μέση και χωρίζουνε,<BR>
και σπρώχνονται και σπρώχνουνε]<BR>
και τους μπεκρήδες διώχνουνε!</p>

<p>ΠΡΑΞΑΓΟΡΑ<BR>
Τράβα και κάτσε κάτω συ! Είσαι κολοκυθένια!</p>

<p>Θ' ΓΥΝΗ<BR>
Μα το θεό, το ήθελα να μείνω δίχως γένεια,<BR>
γιατί θα σκάσω απ' του κρασιού τη δίψα τη μεγάλη.</p>

<p>(αποσύρεται)</p>

<p>ΠΡΑΞΑΓΟΡΑ<BR>
Ε! μήπως έχει όρεξι να ρητορέψη άλλη;</p>

<p>Γ’ ΓΥΝΗ<BR>
Εγώ!</p>

<p>ΠΡΑΞΑΓΟΡΑ<BR>
Εμπρός του λόγου σου, βάλ' το στεφάνι αυθωρεί,<BR>
γιατί κ' η ώρα προχωρεί.<BR>
Μίλησε συ λοιπόν καλά, στάσου σαν άνδρας ντούρα,<BR>
και στήριζε το σώμα σου καλά με τη μαγκούρα.</p>

<p>Γ’ ΓΥΝΗ στεφανουμένη και λαμβάνουσα τον λόγον.<BR>
Ήθελα άλλη να 'βγαινε ρητόρισσα προτήτερα,<BR>
ν' αγόρευε καλήτερα<BR>
στην άκρη να καθήσω·<BR>
αλλά, εγώ τουλάχιστον ποτέ μου δεν θ' αφήσω,<BR>
γιατί δεν είν' καλή δουλειά,<BR>
ν' ανοίγουν μόνο για νερό τους λάκκους μεσ' στα καπηλιά,<BR>
Δεν το φρονώ, μα της θεές. . .</p>

<p>ΠΡΑΞΑΓΟΡΑ<BR>
Μα της θεές! πού τρέχεις,<BR>
δυστυχισμένο θηλυκό! το νου σου πού τον έχεις;</p>

<p>Γ’ ΓΥΝΗ<BR>
Μπα! σφάλμα έκαμα; και ποιο;<BR>
Εγώ δε ζήτησα να πιω.</p>

<p>ΠΡΑΞΑΓΟΡΑ<BR>
Όλα τα είπες μια χαρά· μα στης θεές ωρκίστηκες<BR>
άνδρας εσύ, πως μίλησες με λέξεις γυναικίστικες;</p>

<p>Γ’ ΓΥΝΗ<BR>
Ου!. . . ναι, μα τον Απόλλωνα!</p>

<p>ΠΡΑΞΑΓΟΡΑ<BR>
Παύσε και συ τη λίμα,<BR>
γιατί εγώ για τη Βουλή δεν κάνω ούτε βήμα,<BR>
αν ίσως δεν προγυμνασθώ.</p>

<p>(της αφαιρεί τον στέφανον από την κεφαλήν).</p>

<p>Γ’ ΓΥΝΗ<BR>
Φέρ' το στεφάνι πίσω·<BR>
τώρα μελέτησα καλά και θα το ξαναρχίσω.</p>

<p>(λαμβάνει τον στέφανον εκ νέου και την στάσιν του ρήτορος)</p>

<p>— Εγώ λοιπόν, γυναίκες μου. . .</p>

<p>ΠΡΑΞΑΓΟΡΑ<BR>
Γυναίκες,— συφορά σου,—<BR>
τους άνδρας πάλι κοπανάς που βλέπεις μπρος σου;</p>

<p>Γ’ ΓΥΝΗ<BR>
Στάσου!<BR>
μου φάνη τον Επίγονο πως είδα [από πίσω]<BR>
και με γυναίκες νόμισα πως πρέπει να μιλήσω.</p>

<p>ΠΡΑΞΑΓΟΡΑ<BR>
Γκρεμίσου απ' αυτού και συ, και κάθησε πειο κείθε?<BR>
θα πάρω εγώ το στέφανο και θα μιλήσω.—Είθε<BR>
την προσευχή μου οι θεοί ν' ακούσουν τουρανού,<BR>
και να 'πιτύχουν όλ' αυτά που μου 'ρθανε στο νου.</p>

<p>(Ανέρχεται επί λίθου και αγορεύει:)</p>

<p>Αγαπώ κ' εγώ τον τόπο, όπως σεις, ώ άνδρες, όλοι,<BR>
και γι' αυτό δεν υποφέρω όσα γίνονται στην πόλι.<BR>
Είνε όλ' οι άρχοντές μας παληανθρώποι πέρα-πέρα,<BR>
κι' αν φανή κανείς πως είνε αγαθός για μιαν ημέρα,<BR>
Θάνε μασκαράς για δέκα. 'Σ άλλον έδωκες τη θέσι;<BR>
άλλα θάχης' απ' τα χείρου στα χειρότερα θα πέση.<BR>
Δύσκολο κανείς να βάλη<BR>
νου και φρόνησι με λόγια σε ανόητο κεφάλι.<BR>
Σεις φοβείσθε πάντα όσους την αγάπη τους σας δίδουν<BR>
κι'όλο γλείφετε εκείνους, όπου πάντα σας προδίδουν.<BR>
Ήταν εποχή, ώ άνδρες, που Βουλές δεν λειτουργούσαν,<BR>
τον Αγύρριον εν τούτοις να τον βρίζουν δεν αργούσαν<BR>
τώρα πούχουμε Βουλή,<BR>
επαινούν αυτόν που δίδει τον παρά τον πειό πολύ·<BR>
κι' όποιος μερδικό δεν παίρνει, κρίνει άξιον θανάτου<BR>
όποιον βουλευτάς πληρώνει να κερδίζη τη δουλειά του.</p>

<p>Α’ ΓΥΝΗ<BR>
'Στην Αφροδίτη! μίλησες με φρόνησι μεγάλη.</p>

<p>ΠΡΑΞΑΓΟΡΑ<BR>
Την Αφροδίτη έπιασες, δυστυχισμένη, πάλι;<BR>
Λαμπρά θα τα κατάφερνες και στη Βουλή απάνω,<BR>
το ίδιο αν σου ξέφευγε.</p>

<p>Α’ ΓΥΝΗ<BR>
Μπα, δεν το ξανακάνω,</p>

<p>ΠΡΑΞΑΓΟΡΑ<BR>
Το νου σου, και φορές πολλές<BR>
μη συνηθίσης να το λες.</p>

<p>(Εξακολουθούσα την αγόρευσίν της).</p>

<p>Όταν καμμιά συμμαχία για την πόλι εσυμφωνείτο,<BR>
έλεγαν πως αν δεν γίνη, συμφορά τρανή θα ήτο·<BR>
κι' όταν εγινόταν πάλι,<BR>
έπεφταν σε στενοχώρια και 'ς απελπισία μεγάλη·<BR>
κι' απ' τους ρήτορας κανένας, ή για το 'να ή για τάλλο<BR>
συμβουλή αν είχε δώση, πάθαινε κακό μεγάλο.<BR>
Ο φτωχός, οπού για φόρο ούτ' ένα λεφτό δεν δίνει,<BR>
σκούζει πάντα πως ο στόλος πρέπει άφευκτα να γίνη,<BR>
από τάλλο δε το μέρος πλούσιοι και γεωργοί,<BR>
[πώχουνε παρά και γη],<BR>
δεν τον θέλουν. Είχες πρώτα με 'τους Κορινθίους γίνη<BR>
άσπονδος εχθρός, το ίδιο σ' εμισούσανε κ' εκείνοι·<BR>
τώρα έχουνε στο νου<BR>
φίλοι σου να γίνουν, τώρα φίλος τους και συ γενού<BR>
Αργείος [ο δημαγωγός, πούνε σοφός και φρόνιμος],<BR>
είν' αμαθής· κ' είνε για σας σοφός ο Ιερώνυμος,<BR>
[εκείνο το κορόιδο,<BR>
που σας τα κάνει ρόιδο!]<BR>
Συ λοιπόν είσαι, ώ Δήμε, η αιτία όλου τούτου,<BR>
που μοιράζετε το χρήμα και του δημοσίου πλούτου,<BR>
και κυττάτ' ιδιαιτέρως<BR>
τι καθένας θα μπορέση να τραβήξη κατά μέρος,<BR>
κ'οι πολίται, όλ' οι μπούφοι,<BR>
να κυλιώνται από δώθε και από κει σαν κλωτσοσκούφι.<BR>
Αν 'ς εμένα θα πεισθήτε,<BR>
έχετε καιρό ακόμη και μπορείτε να σωθήτε.<BR>
Σας προτείνω λοιπόν τώρα<BR>
να εμπιστευθήτε όλοι στης γυναίκες μας τη χώρα,<BR>
που της έχουμ' επιστάτες και ταμίες μεσ' στο σπίτι!</p>

<p>Α’ ΓΥΝΗ<BR>
Εύγε! εύγε! Μα τον Δία!. . .</p>

<p>Β’ ΓΥΝΗ<BR>
Πες τα! πες τα, συμπολίτη</p>

<p>ΠΡΑΞΑΓΟΡΑ<BR>
Πόσο είνε η γυναίκα απ' τον άνδρα πειό καλή,<BR>
θα σας τ' αποδείξω τώρα. Πρώτον, πλένει το μαλλί<BR>
πάντα σε θερμό νερό,<BR>
σύμφωνα μ' αυτό το νόμο, πούταν στον παληόν καιρό.<BR>
Και ποτέ δεν θα τη δήτε τη γυναίκα, κατά πόδα<BR>
να πηγαίνη με τη μόδα.<BR>
Αν των Αθηνών η πόλις ήθελε ν' ακολουθή<BR>
'ς ό,τι κάνουν η γυναίκες, δεν θα είχε και σωθή,<BR>
κι' αν δεν είχε τέτοια νόσο<BR>
να μας ξεφουρνίζη τάχα και μια μόδα κάθε τόσο;<BR>
Η γυναίκες όπως πρώτα κάθονται και τηγανίζουν<BR>
όπως πρώτα με τη στάμνα στο κεφάλι τους γυρίζουν·<BR>
όπως πρώτα θεσμοφόροι τρέχουνε στο πανηγύρι·<BR>
όπως πρώτα ξεροτρίβει κάθε μια το νοικοκύρη·<BR>
όπως πρώτα τους γαμιάδες μεσ' στο σπίτι κρυφοβάνουν·<BR>
όπως πρώτα τους μεζέδες τους καλήτερους τους φτιάνουν·<BR>
όπως πρώτα κρασοπίνουν [και περνούν ζωή και κόττα].<BR>
κ' επί τέλους το γαμίσι τους αρέσει όπως πρώτα!<BR>
Εις αυτές λοιπόν, ώ άνδρες, ας αφήσουμε τον τόπο,<BR>
δίχως πλέον να ρωτάμε για να μάθουμε τον τρόπο<BR>
όπου θα διοικηθούμε·<BR>
αλλά τούτα να σκεφθούμε:<BR>
ότι σαν καλές μαννάδες, θα σκεφθούν εκείνες πρώτες<BR>
ναύρουν τρόπο για να σώσουν τους δικούς των στρατιώτες·<BR>
κι' άλλη ποιά, αν όχ 'η μάννα,<BR>
θα φροντίση για να στείλη στο παιδί της κουραμάνα;<BR>
Μόνον η γυναίκα ξέρει τον παρά να κομποδένη,<BR>
και ποτέ στην εξουσία δεν εβγήκε απατημένη,<BR>
γιατ' αυτή ξέρει τον τρόπο [με τα λόγια τα μεγάλα]<BR>
ν' απατάη και τον άνδρα. Άφησε τα πειά και τάλλα.<BR>
Αν πεισθήτε 'ς όσα είπα και μ' ακούσετε κ' εμένα,<BR>
θα περάσετε, πολίται, τη ζωή ευτυχισμένα.</p>

<p>(κατέρχεται του λίθου).</p>

<p>Α’ ΓΥΝΗ<BR>
Ώ Πραξαγόρα μου γλυκεία! τα είπες μια χαρά.<BR>
Και όλ' αυτά πού τάμαθες, φτωχή μου;</p>

<p>ΠΡΑΞΑΓΟΡΑ<BR>
Μια φορά<BR>
μεσ' στης φευγάλας τον καιρό, όπως κ' η άλλες βγήκα,<BR>
κ' έμεινα με τον άνδρα, μου εκεί κοντά στην Πνύκα·<BR>
άκουα το λοιπόν εκεί παρλάτες κατά κόρον,<BR>
κ' έτσι την έμαθα κ' εγώ την τέχνη των ρητόρων.</p>

<p>Α’ ΓΥΝΗ<BR>
Αφού λοιπόν, βρε αδελφή,<BR>
αδίκως δεν εγίνηκες σπουδαία και σοφή,<BR>
σ' εκλέγουμ' από σήμερα και στρατηγό μεγάλη,<BR>
αν τα πιτύχης όλ' αυτά, που σου 'ρθαν στο κεφάλι.<BR>
Μ' αν πληρωθή ο Κέφαλος και πεταχθή μπροστά σου<BR>
κ' ειπή ότι μ' αυτά που λες δεν είσαι στα σωστά σου,<BR>
τι θα του ειπής, παρακαλώ;</p>

<p>ΠΡΑΞΑΓΟΡΑ<BR>
Θα 'πω πως ετρελλάθη.</p>

<p>Α’ ΓΥΝΗ<BR>
Δεν είν' η πρώτη δα φορά που ο κόσμος θα το μάθη.</p>

<p>ΠΡΑΞΑΓΟΡΑ<BR>
Πως είν' υποχονδριακός.</p>

<p>Α’ ΓΥΝΗ<BR>
Καθένας πειά το βλέπει.</p>

<p>ΠΡΑΞΑΓΟΡΑ<BR>
Έ, θα του ειπώ πως φέρνεται στην πόλι όπως πρέπει,<BR>
μα φτιάνει πιάτα άσχημα.</p>

<p>Α’ ΓΥΝΗ<BR>
Και αν σε κοροϊδέψει<BR>
κι' ο Νεοκλείδης ο τσιμπλής, τι θα του ειπής;</p>

<p>ΠΡΑΞΑΓΟΡΑ<BR>
Να στέψη<BR>
και σαν μπορή ευκόλως,<BR>
ας διακρίνη τη μεριά πουν' του σκυλλιού ο κώλος.</p>

<p>Α’ ΓΥΝΗ<BR>
Και αν σου φτιάσουν την δουλειά;</p>

<p>ΠΡΑΞΑΓΟΡΑ<BR>
Τι λόγος! να δα η ώρα!<BR>
θα το δεχτώ· όσο γι' αυτό είμαι δασκάλα τώρα!</p>

<p>Α’ ΓΥΝΗ<BR>
Κι' αυτό δεν το σκεφθήκαμε: Αν έλθουν οι τοξόται<BR>
και σε μαλλιοτραβήξουνε, σαν τι θα κάμης τότε;</p>

<p>ΠΡΑΞΑΓΟΡΑ (δεικνύουσα τον τρόπον της αμύνης).<BR>
Να, θα τους σπρώξω έτσι δα με δύναμι μεγάλη,<BR>
αλλά στη μέση, έννοια σου, κάνεις δεν θα με βάλη.</p>

<p>Α’ ΓΥΝΗ<BR>
Και τέλος αν σε πιάσουνε, τους λέμε και σ' αφίνουν.</p>

<p>Η’ ΓΥΝΗ<BR>
Αυτά που θυμηθήκατε μπορούν λαμπρά να γίνουν'<BR>
μ' αυτό δεν το σκεφθήκαμε: Και πώς θα θυμηθούμε<BR>
τα χέρια να σηκώσουμε εκεί που θα βρεθούμε,<BR>
αφού εσυνηθίσαμε τα σκέλια να σηκώνουμε;</p>

<p>ΠΡΑΞΑΓΟΡΑ<BR>
Το πράμα είνε δύσκολο· αλλά το κατορθώνουμε<BR>
πειό εύκολα να γίνη,<BR>
αρκεί το ένα μπράτσο μας ολόγυμνο να μείνη.<BR>
Εμπρός λοιπόν τα ρούχα σας σηκώστε τώρα, φίλες,<BR>
περάστε της Λακωνικές στα πόδια σας αρβύλες,<BR>
και δέστε όπως είδατε τους άνδρες να της δένουν,<BR>
όταν στην πόρτα, βγαίνουνε, ή στη Βουλή πηγαίνουν.<BR>
Και όταν ταύτα γίνουνε με τη σοφή σας έννοια,<BR>
κολλάτε και τα γένεια·<BR>
κι' όταν καλά τα δέσετε,<BR>
αυτά του ρούχα των ανδρών, που κλέψατε, φορέσετε,<BR>
ένα τραγούδι βλάχικο αρχίζετε, σαν γέροι,<BR>
και προχωρείτε ψέλνοντας με το ραβδί στο χέρι</p>

<p>Β’ ΓΥΝΗ<BR>
Καλά τα λες· ας πάμ' εμπρός εμείς η πειό μεγάλες,<BR>
γιατί στην Πνύκα θάρθουνε απ' τους αγρούς και άλλες.</p>

<p>ΠΡΑΞΑΓΟΡΑ<BR>
Γρήγορα κάμετ' όμως,<BR>
γιατ' είνε κ' ένας νόμος:<BR>
όσοι στην Πνύκα για να παν πρωί-πρων δεν έβγουν,<BR>
ούτε παλούκι δεν βαστούν στα χέρια τους σαν φεύγουν.</p>

<p>(Αι γυναίκες μεταμφιέζονται εις άνδρας).</p>

<p>ΧΟΡΟΣ<BR>
Έφθασ' η στιγμή, ώ άνδρες· στη γραμμή και ξεκινάτε·<BR>
τούτο πάντοτε να λέτε και ποτέ μην το ξεχνάτε·<BR>
είν' ο κίνδυνος μεγάλος αν μας πιάσουνε στη φάκα,<BR>
να σκαρώνουμε τη νύχτα στο σκοτάδι τέτοια φιάκα.</p>

<p>Α' ΗΜΙΧΟΡΙΟΝ<BR>
Πάμε στη Βουλή, ώ άνδρες. Το μισθό του θα τον χάση,<BR>
όπως είπ' ο νομοθέτης, όποιος το πρωί δεν φθάση<BR>
σκονισμένος, τσιμπλιασμένος [και μ' αχτένιστα μαλλιά],<BR>
και χωρίς να φάη άλλο, παρά μόνο σκορδαλιά.<BR>
Σμίκρυνε, Χαριτωμένη, και συ Δράκοι, ξεκινάτε<BR>
κι' ό,τι πρέπει μη ξεχνάτε,<BR>
μήπως και σας φύγη λόγος, που στο πράμα δεν συμφέρει·<BR>
κι' όταν πάρη ο καθένας και το σύμβολο στο χέρι<BR>
και καθίσουμε στης έδρες σοβαρά και στην αράδα,<BR>
θα ψηφίσου' ό,τι θέλει κάθε μια μας φιλενάδα—<BR>
ώ τι λάθος, πω, πω, πω!<BR>
φίλος, ήθελα να ειπώ!</p>

<p>Β' ΗΜΙΧΟΡΙΟΝ (δεικνύων προς αριστερά)<BR>
Έχε' από κει το νου σας· σπρώχτε τους να φύγουν, όσοι<BR>
άρχον' απ' την πόλι νύχτα και προτού να ξημερώσει,<BR>
μόνον το μισθό να πάρουν,<BR>
και να κάτσουν να λιμάρουν.<BR>
Γιατ' οι Βουλευταί μας πρώτα είχαν έθιμο καλό·<BR>
και κανένας δεν τολμούσε να ζήτηση οβολό·<BR>
κι' όλοι έπαιρναν μαζύ τους, στον καιρό του Μυρρωνίδη,<BR>
έν' ασκί νερό, ψωμάκι, τρεις εληές κ' ένα κρομμύδι.<BR>
Σήμερα, για να σκεφθούνε στης πατρίδος το καλό,<BR>
θέλουνε κ' ημεροδούλι, λες και κουβαλούν πηλό.</p>

<p>(Απέρχονται γυναίκες και χορός προς αριστερά, μετημφίεσμέναι εις<BR>
άνδρας και ψάλλουσαι).{2}</p>

<p><b>ΑΥΛΑΙΑ</b></p>

<p>
{2} Σημ. Μετ. Ως άσμα του χορού ετονίσθη δια την παράστασιν η πρώτη<BR>
στροφή «Έφθασ' η στιγμή, ώ άνδρες» ελλείψει άλλου καταλληλοτέρου<BR>
χωρίου.</p>

<p>
</p>

<h3 style="margin-top: 3em">ΜΕΡΟΣ ΔΕΎΤΕΡΟΝ</h3>

<p>
</p>

<p>(Η σκηνή παριστά το αυτό μέρος με το της προηγουμένης πράξεως.<BR>
Εξέρχεται ο ΒΛΕΠΥΡΟΣ, φέρων στενάς γυναικείας εμβάδας εις τους πόδας,<BR>
ημίγυμνος και κακώς κρυπτόμενος υπό βραχύ ερυθρόν γυναίκειον χιτώνιον.<BR>
Κρατεί την κοιλίαν του και προφανώς αναζητεί κατάλληλον θέσιν προς<BR>
αφόδευσιν. Είνε νυξ).</p>

<h4 style="margin-top: 3em">ΣΚΗΝΗ Α'.</h4>

<p>
<BR>
ΒΛΕΠΥΡΟΣ-μόνος<BR>
Μωρέ! τι πράματα είν' αυτά!. . . είνε σχεδόν ημέρα,<BR>
κι' ακόμα η γυναίκα μου δεν φαίνετ' εδώ πέρα.<BR>
Πώς γλίστρησε; ... τι εστάθηκε;...<BR>
πού πήγε και μου χάθηκε;...<BR>
Εκεί που εκοιμώμουνα, μου έρχεται να χέσω·<BR>
ζητώντας της αρβύλες μου στα πόδια μου να δέσω<BR>
και το χιτώνα για να βγω, στο σκότος ψηλαφούσα<BR>
εδώ κ' εκεί, μα πουθενά να ταύρω δεν μπορούσα.<BR>
Και επειδή ο Κοπριάς στην πόρτα είχε φθίση<BR>
κ' εχτύπαγε με βιάσι,<BR>
πέρασα της παντούφλες της, όπου αυτή εφόρει,<BR>
κι' αυτό το πανωφόρι. . .<BR>
Μα τώρα πού να βρη κάνεις καλή μεριά να χέση;<BR>
Έ, νύχτα,—όπου κι' αν σταθής πάντα θα βρης μία θέσι·<BR>
όπου κι' αν χέσω δηλαδή κανένας δεν με βλέπει.</p>

<p>(Αναζητών το κατάλληλον μέρος:)</p>

<p>Ώχ! κακορροίζικος εγώ! τι ξύλο που μου πρέπει!<BR>
με μια γυναίκα να μπλεχθώ απάνω στα γεράματα,<BR>
να πάθω τέτοια πράματα!<BR>
γιατί αυτή κάτι καλό δεν βγήκε να μου φτιάση. . .<BR>
Εν τούτοις μ' έσφιξε η κοιλιά κ' είνε καιρός ν' αδειάση.</p>

<p>[Κάθεται προς αφόδευσιν. Διακόπτεται όμως εν τη πράξει, διότι<BR>
εισέρχεται ο ΑΝΗΡ [ΓΕΙΤΩΝ)].</p>

<h4 style="margin-top: 3em">ΣΚΗΝΗ Β'.</h4>

<p>
<BR>
ΒΛΕΠΥΡΟΣ — ΑΝΗΡ</p>

<p>ΑΝΗΡ<BR>
Τις ει!. . . Δεν είν' ο Βλέπυρος που είν' εκεί στο βάθος;<BR>
μα το θεό, ο γείτονας. . . αυτός. . . δεν κάνω λάθος.<BR>
Πες μου, τι πράμα είν' αυτό το κόκκινο μπροστά σου:<BR>
μήπως και σου κουρέλιασε κανένας τ' απαυτά σου;</p>

<p>ΒΛΕΠΥΡΟΣ εγειρόμενος<BR>
Όχι, μα της γυναίκας μου το κόκκινο το ρούχο<BR>
άρπαξα έτσι βιαστικά [για μιαν ανάγκη που' χω]<BR>
και όπως είμ' εβγήκα.</p>

<p>ΑΝΗΡ<BR>
Και το δικό σου φόρεμα πού είνε;</p>

<p>ΒΛΕΠΥΡΟΣ<BR>
Δεν το βρήκα,<BR>
τι να σου 'πω; στα στρώματα δεν πέτυχα μανδύα.</p>

<p>ΑΝΗΡ<BR>
Δεν είπες στη γυναίκα σου να ψάξη;</p>

<p>ΒΛΕΠΥΡΟΣ<BR>
Μα τον Δία,<BR>
δεν ήταν πειά κοντά μου·<BR>
ξετρύπωσε κρυφά-κρυφά από την κάμερά μου,<BR>
και τρέμω μήπως έχουμε νεώτερα παιγνίδια·</p>

<p>ΑΝΗΡ<BR>
Ώ Ποσειδών! μα έπαθες λοιπόν και συ τα ίδια;<BR>
γιατί κ' εμένα μ' άφησε κρυφά το θηλυκό μου,<BR>
κ' εχάθη με το φόρεμα το ίδιο το δικό μου.<BR>
Κ' αν ην' αυτό δεν με λυπεί· αλλά και της δικές μου<BR>
αρβύλες δεν της εύρηκα.</p>

<p>ΒΛΕΠΥΡΟΣ<BR>
Και της Λακωνικές μου<BR>
αυτές, μα τον Διόνυσο, της έχασα κ' εγώ,<BR>
Μα μ' έσφιξε το χέσιμο, που λες, και δεν αργώ,<BR>
κ' έβαλ' αυτό το τσόκαρο, μη χάσω τον καιρό<BR>
και χέσω μεσ' στο πάπλωμα, που ήταν καθαρό.</p>

<p>ΑΝΗΡ<BR>
Τι να συμβαίνη τάχατες; μήπως καμμιά της φίλη<BR>
για δείπνο καμμιά πρόσκλησι κρυφά της είχε στείλη;</p>

<p>ΒΛΕΠΥΡΟΣ<BR>
Μπορεί κι' αυτό· δεν είν' κακές κι' αυτές η κακομοίρες·</p>

<p>(Λαμβάνων εκ νέου την στάσιν της αφοδεύσεως)</p>

<p>ΑΝΗΡ<BR>
Συ, φαίνεται, το χέσιμο σχοινί-λουρί το πήρες.<BR>
Εγώ, είν' ώρα στη Βουλή να πάω δίχως άλλο,<BR>
και τρέχω το μανδύα μου τουλάχιστον να βάλω.</p>

<p>ΒΛΕΠΥΡΟΣ<BR>
Θαρθώ κ'εγώ, αλλά<BR>
θα χέσω πριν καλά·<BR>
γιατί μου τα 'χει σφίξη εκεί<BR>
κάποια αχλάδα στιφτική.</p>

<p>ΑΝΗΡ<BR>
Σαν κείνη, που δεν άφησε εις τον παληόν τον χρόνον,<BR>
να δώση ο Θρασύβουλος στους πρέσβεις των Λακώνων<BR>
απάντησιν.</p>

<p>ΒΛΕΠΥΡΟΣ<BR>
Μα το θεό είν' ένοχος και πάλι.<BR>
Αλλά δεν είν' η λύπη μου τόσο γι' αυτό μεγάλη·<BR>
σαν φάγω όμως σκέπτομαι, που τάχα διευθύνεται<BR>
η κοπριά πού γίνεται;<BR>
γιατ' ο δημότης Αχλαδούς, που για φαΐ τον πήρα,<BR>
μου βούλλωσε τη θύρα.</p>

<p>(Ο ΑΝΗΡ απέρχεται δεξιόθεν)</p>

<p>Ποιός θα μου βρη ένα γιατρό, και τάχα ποιόν απ' όλους;<BR>
και ποιός την τέχνη έμαθε να διορθώνη κώλους;<BR>
Μη ο Αμύνων; θ' αρνηθή και μάταιος ο κόπος<BR>
τον Αντισθένη το γιατρό καλέσετ' όπως-όπως,<BR>
κι' αυτός από τους στεναγμούς αν κρίνη, θα μπορέση<BR>
τι θέλει ο κώλος να μας 'πη όταν ζητή να χέση.<BR>
Ώ σεβαστή Ειλείθυια! βοήθα με πριν σκάσω<BR>
και πριν στουπποκωλιάσω.<BR>
[Ώ σεβαστή Ειλείθυια! βοηθάμε κ' εχάθηκα]<BR>
προτού γενώ χειρότερος κι' από τα σκατοκάθηκα!</p>

<p>[Λαμβάνει θέσιν προς αφόδευσιν. Εισέρχεται αριστερόθεν ο ΧΡΕΜΗΣ]</p>

<h4 style="margin-top: 3em">ΣΚΗΝΗ Γ'.</h4>

<p>
<BR>
ΒΛΕΠΥΡΟΣ — ΧΡΕΜΗΣ</p>

<p>ΧΡΕΜΗΣ<BR>
Τι φτιάνεις αυτού πέρα συ; χέζεις;</p>

<p>ΒΛΕΠΥΡΟΣ εγειρόμενος<BR>
Εγώ; α, όχι<BR>
σηκώνομαι.</p>

<p>ΧΡΕΜΗΣ<BR>
Για ιδές εκεί χιτώνιο που τώχει!<BR>
μα τούτο είνε γυναικός.</p>

<p>ΒΛΕΠΥΡΟΣ<BR>
Το πήρ’ αντί της χλαίνης<BR>
στο σκότος. Συ πούθ' έρχεσαι και τάχα πού πηγαίνεις;</p>

<p>ΧΡΕΜΗΣ<BR>
Απ' τη Βουλή.</p>

<p>ΒΛΕΠΥΡΟΣ<BR>
Πώς; Τέλειωσε;</p>

<p>ΧΡΕΜΗΣ<BR>
Κ' είνε πρωί ακόμα.<BR>
Τι γέλοια όμως που 'καμα, δεν ξέρεις, με το χώμα<BR>
το κόκκινο, που με σχοινί το ρίχναν [οι κλητήρες<BR>
'ς όποιον αργά ερχότανε].</p>

<p>ΒΛΕΠΥΡΟΣ<BR>
Τριώβολο επήρες;</p>

<p>ΧΡΕΜΗΣ<BR>
Θα σου το πω, μα ντρέπομαι· ποιος δεν το θέλει τάχα;<BR>
αλλ' άργησα και μου μείναν η τσέπες μου μονάχα.</p>

<p>ΒΛΕΠΥΡΟΣ<BR>
Και ποιο ήταν το αίτιο;</p>

<p>ΧΡΕΜΗΣ<BR>
Κόσμο πολύν ευρήκα,<BR>
όσος ποτέ, σε βεβαιώ, δεν έτρεξε στην Πνύκα·<BR>
και ήσαν όλοι κάτασπροι στο δέρμα πέρα-πέρα,<BR>
σαν τσαγκαράδες [που περνάν στον ίσκιο την ημέρα].<BR>
Κ' έτσι λεφτό δεν πήραμε και στρέψαμ' όλοι πίσω.</p>

<p>ΒΛΕΠΥΡΟΣ<BR>
Ώστε δεν παίρνω ούτ' εγώ, κι' αδίκως θα κινήσω;</p>

<p>ΧΡΕΜΗΣ<BR>
Κι' όταν για δεύτερη φορά λαλούσαν τα κοκκόρια<BR>
αν ήσουν, πάλι θα 'μενες από τους άλλους χώρια.</p>

<p>ΒΛΕΠΥΡΟΣ (με κωμικώς τραγικόν ύφος).<BR>
Ώ τριώβολο χαμένο!<BR>
σε θυμούμαι και πονώ·<BR>
κλάψε με και πεθαμμένο<BR>
κλάψε με και ζωντανό»{3}.<BR>
Την έπαθα! Και δεν μου λες, ποιός λόγος νάταν τώρα<BR>
που τόσον κόσμο μάζωξε στην Πνύκα τέτοιαν ώρα;</p>

<p>ΧΡΕΜΗΣ<BR>
Ποιός άλλος τάχα; υφαίνεται πως οι πρυτάνεις όλοι<BR>
ζητάνε γνώμες πώς μπορούν να σώσουνε την πόλι.<BR>
Ο Νεοκλείδης ο τσιμπλής εγλίστρησε στη μέση·<BR>
μα όλοι του φωνάξανε: —Κι' αυτός πώς θα μπορέση<BR>
στα πράματα της πόλεως να βάλη την ουρά του,<BR>
που τσίμπλες εγεμίσανε κι'αυτά τα τσίνουρα του;<BR>
Τότε κ' εκείνος γύρισε κ' εκύτταξε τα πλήθη:<BR>
— Για πέτε μου, τι έπρεπε να κάμω; αποκρίθη.</p>

<p>ΒΛΕΠΥΡΟΣ<BR>
Εγώ αν ήμουν όμως,<BR>
το γάλα θα του σύσταινα που βγάζει ο φρέσκος φλόμος<BR>
από βραδύς να στίβη,<BR>
και μ' ένα σκορδοκέφαλο τα τσίνουρα να τρίβη.</p>

<p>ΧΡΕΜΗΣ<BR>
Τότε κι' ο έξυπνος Γλετζές, αυτός ο κουρελής,<BR>
γδυτός εφανερώθηκε στο μέσον της Βουλής,<BR>
όπως πολλοί τον είδανε· μα το 'λεγε κι' αυτός<BR>
πως ήτανε γδυτός.</p>

<p>Και όμως, ναι, για το λαό εμίλησε καλά:<BR>
«Κυττάχτε με! έχω κ' εγώ ανάγκη από ψιλά·<BR>
μα σας το λέγω παστρικά: να σώσετε την πόλι<BR>
και τους πολίτες· κ'οι γυμνοί όταν θα πάρουν όλοι,<BR>
σαν πιάση βαρυχειμωνιά, απ' τους εμπόρους χλαίνας,<BR>
ε, δεν θα πάρη από μας πλευρίτωμα κανένας.</p>

<p>(Ο ΒΛΕΠΥΡΟΣ επιδοκιμάζει διαρκώς εις όσα ακούει).</p>

<p>«Κι' όσοι δεν έχουν στρώματα<BR>
κρεββάτια και παπλώματα,<BR>
θα κάνουνε το μπάνιο τους κι' αυτοί χωρίς παράδες,<BR>
και θα τραβούν να κοιμηθούν στους σκυλλοτομαράδες<BR>
Κι'αν μέσ' στο κρύο να τους κλειούν την πόρτα τώβρουν νόστιμο,<BR>
τρία γερά γουναρικά να δίνουνε για πρόστιμο».</p>

<p>ΒΛΕΠΥΡΟΣ<BR>
Λαμπρά, μα τον Διόνυσο! Δεν θάχε ν' αντικρούση<BR>
κανένας τέτοια πρότασι, που έτυχε ν' ακούση.<BR>
Και δεν επρόσθετ' ο κουτός να δίνουν, έτσι, χάρι<BR>
κ' οι αλευράδες στους φτωχούς τρία κοιλά σιτάρι,<BR>
και όποιος τ' αρνηθή,—ραβδί καθένας να του δίδη,<BR>
να ιδής ταλεύρια που θα παν' κι' αυτού του Ναυσικύδη.</p>

<p>ΧΡΕΜΗΣ<BR>
Τότε πετιέται πάλι<BR>
ένα παιδάριο κομψό με ώμορφο κεφάλι,<BR>
σαν του Νικία κάτασπρο, και είπε παστρικά<BR>
πως πρέπ' η πόλις να δοθή ευθύς στα θηλυκά.<BR>
Με ζήτω υποδέχθηκε τους λόγους του μεγάλα,<BR>
όλος ο τσαγκαρολαός, ο άσπρος σαν το γάλα,<BR>
κ' έβαλαν μόνον της φωνές όσοι χωριάτες ήσανε,<BR>
και δεν το παρεδέχθηκαν, και κάπως τα ξυνίσανε.</p>

<p>ΒΛΕΠΥΡΟΣ<BR>
Φρόνιμοι άνθρωποι.</p>

<p>ΧΡΕΜΗΣ<BR>
Α, ναι· αλλά στην εκκλησία<BR>
η μειονοψηφία τους δεν είχε σημασία,<BR>
έκοβε δε του ρήτορα χίλια καλά η γλώσσα<BR>
για της γυναίκες, και για σε — ου τόσα κι' άλλα τόσα!</p>

<p>ΒΛΕΠΥΡΟΣ<BR>
Τι είπε;</p>

<p>ΧΡΕΜΗΣ<BR>
Σε βαγαποντιές τους έλεγε πως πέφτεις·</p>

<p>ΒΛΕΠΥΡΟΣ<BR>
Για σένα;</p>

<p>ΧΡΕΜΗΣ<BR>
Ύστερη δουλειά. Είπε πως είσαι κλέφτης.</p>

<p>ΒΛΕΠΥΡΟΣ<BR>
Μόνος εγώ;</p>

<p>ΧΡΕΜΗΣ<BR>
Μα το θεό, και συκοφάντης.</p>

<p>ΒΛΕΠΥΡΟΣ<BR>
Μόνος,<BR>
μόνος εγώ;</p>

<p>ΧΡΕΜΗΣ<BR>
Μα το θεό, και όλοι μας συγχρόνως.</p>

<p>ΒΛΕΠΥΡΟΣ<BR>
Όσο γι' αυτό αντίθετη κανείς δεν έχει γνώμη.</p>

<p>ΧΡΕΜΗΣ<BR>
Και η γυναίκα έχει νου, επρόσθεσεν ακόμη,<BR>
και κομποδένει τον παρά,<BR>
κι' ούτε έβγαλε καμμιά φορά<BR>
από το στόμα μυστικό κατά τα θεσμοφόρια,<BR>
ενώ η ευγένειες μας το βγάζουμ' απ' τα όρια.</p>

<p>ΒΛΕΠΥΡΟΣ<BR>
Μα τον Ερμή! σε βεβαιώ κ' εδώ δεν είπε ψέματα.</p>

<p>ΧΡΕΜΗΣ<BR>
Έπειτα [έστρεψε, που λες, το λόγο 'ς άλλα θέματα],<BR>
και είπε πως δανείζονται το μεταξύ τους χρήματα.<BR>
ρούχα, χρυσά κοσμήματα,<BR>
ποτήρια, δίχως μάρτυρες να βρίσκωνται μπροστά,<BR>
και μόλ' αυτά τα δανεικά καμμιά δεν τα βαστά·<BR>
ενώ οι άνδρες [πράματα κάνουνε, λέει, χείριστα],<BR>
και τακτικά δανείζονται, μα δανεικά κι' αγύριστα.</p>

<p>ΒΛΕΠΥΡΟΣ<BR>
Βρε και με μάρτυρας μπροστά τα ίδια καταντούνε.</p>

<p>ΧΡΕΜΗΣ<BR>
Και δεν καταδιώκουνε, και δεν συκοφαντούνε,<BR>
και δεν τον καταστρέφουνε το Δήμο,— κι' άλλα, κι' άλλα<BR>
για της γυναίκες έλεγε καλά πολύ μεγάλα.</p>

<p>ΒΛΕΠΥΡΟΣ<BR>
Λοιπόν τι αποφάσισαν μετά τα λόγια εκείνα;</p>

<p>ΧΡΕΜΗΣ<BR>
Μόνον γυναίκες άρχοντες θα γίνουν στην Αθήνα<BR>
γιατ' όλα τα παράξενα έχουνε γίνη τάχα,<BR>
κι' αυτός ο νεωτερισμός δεν έγεινε μονάχα.</p>

<p>ΒΛΕΠΥΡΟΣ<BR>
Κι' αποφασίσθη;</p>

<p>ΧΡΕΜΗΣ<BR>
Τάπαμε.</p>

<p>ΒΛΕΠΥΡΟΣ<BR>
Κι' αυτές, σαν κυβερνήτες,<BR>
θα κάνουν τα καθήκοντα που κάνουν οι πολίτες;</p>

<p>ΧΡΕΜΗΣ<BR>
Όλα τελειωμένα.</p>

<p>ΒΛΕΠΥΡΟΣ<BR>
Και πώς; στο δικαστήριο θα πάη αυτή για μένα;</p>

<p>ΧΡΕΜΗΣ<BR>
Κι' ακόμα· και στο σπίτι σου αυτή [σαν επιστρέφη],<BR>
θάχη την υποχρέωσι να φέρνη να σας τρέφη.</p>

<p>ΒΛΕΠΥΡΟΣ<BR>
Δεν θα σηκώνωμαι πρωί ν' αναστενάζω;</p>

<p>ΧΡΕΜΗΣ<BR>
Ούτε·<BR>
μονάχα η γυναίκα σου γι' αυτό υποχρεούται·<BR>
και άλλο δεν θα κάνης,<BR>
παρά μεσ' στο σπιτάκι σου θα κάθεσαι να κλάνης.</p>

<p>ΒΛΕΠΥΡΟΣ<BR>
Εκείνο που φοβάμ' εγώ και δεν πολυσυμφέρει<BR>
είνε, μη όταν πάρουνε τους χαλινούς στο χέρι<BR>
μας πιάνουνε κι' απ' τα μαλλιά. . .</p>

<p>ΧΡΕΜΗΣ<BR>
Γιατί;</p>

<p>ΒΛΕΠΥΡΟΣ<BR>
Για να τους κάνουμε κ' εκείνη τη δουλειά. . .</p>

<p>ΧΡΕΜΗΣ<BR>
Κι' αν δεν μπορούμε δηλαδή;</p>

<p>ΒΛΕΠΥΡΟΣ<BR>
Φαΐ δεν θα μας δίδουνε.</p>

<p>ΧΡΕΜΗΣ<BR>
Μα και τα δυο τα πράματα μπορεί λαμπρά να γίνουνε,<BR>
και το φαΐ και η δουλειά. Εσένα τι σε νοιάζει;</p>

<p>ΒΛΕΠΥΡΟΣ<BR>
Ξέρεις. . . σαν γίνεται με βια, περσότερο κουράζει.</p>

<p>ΧΡΕΜΗΣ<BR>
Χεμ! δίκηο έχεις· μ' αν κι' αυτό η πόλις το εγκρίνη,<BR>
οι άνδρες θα το κάνουνε και έτσι, τι να γίνη!<BR>
Έλεγαν οι πατέρες μας μια σοφωτάτη γνώμη:<BR>
πως και η σκέψεις η κουτές, κ' η πειό ζουρλές ακόμη<BR>
όπου θα κόψη το μυαλό,<BR>
μπορούν κι' αυτές κάμμιά φορά να βγουν και σε καλό.<BR>
Και άμποτε, ώ Αθηνά και σεις θεοί σεπτοί,<BR>
κ' η κουταμάρ' αυτή<BR>
να δείξη πως μας ωφελεί.-<BR>
Γεια σου· πηγαίνω.</p>

<p>ΒΛΕΠΥΡΟΣ<BR>
Χρέμη μου, η ώρα η καλή·</p>

<p>(Ο Χρέμης φεύγει δεξιόθεν, ο Βλέπυρος εισέρχεται εις την οικίαν του).</p>

<p>ΧΟΡΟΣ</p>

<p>(Γυναικών μετημφιεσμένων εις άνδρας εισέρχεται αριστερόθεν μετά<BR>
προφυλάξεως και σπουδής. απαγγέλλει προς υπόκρουσιν της<BR>
ορχήστρας).</p>

<p>Έμβα, τράβα δρόμον ίσο,<BR>
μήπως είν' κανένας άνδρας και μας πήρεν από πίσω;<BR>
Στρέψου, κάνε και μία γύρα·<BR>
έχουν πονηριές οι άνδρες και φυλάξου, κακομοίρα,<BR>
μήπως και ακολουθήσουν από πίσω κατά βήμα,<BR>
να μας νοιώσουν απ' το σχήμα.<BR>
Κτύπησε καλά τα πόδια, δυνατά να περπατάνε,<BR>
'ς όλες μας ντροπή θε νάνε,<BR>
αν οι άνδρες μας τσακώσουν<BR>
και μας νοιώσουν·<BR>
Τυλιχθήτε όσο παίρνει· στρέφετε κάθε φορά<BR>
δεξιά κι' αριστερά,<BR>
κι' όλο γρήγορα τραβάτε μη μας έλθη συφορά.<BR>
Τώρα στη παληά τη θέσι είμαστε κοντά πολύ,<BR>
που βρεθήκαμε τη νύχτα για να πάμε στη Βουλή.<BR>
Να το μάλιστα το σπίτι, που η Στρατηγίνα βγήκε,<BR>
κ' εψηφίσανε οι πολίτες την εφεύρεσι που βρήκε.<BR>
Ας μη χάνουμε την ώρα· να προσμένουμε δεν πρέπει<BR>
με τα ψεύτικα τα γένεια· γιατ' αν κάνη πως μας βλέπει<BR>
ένας άνδρας τέτοιαν ώρα<BR>
ημπορεί να τα τραβήξη, να τα βγάλη όλα φόρα!<BR>
Πάμ' εδώ κοντά στον τοίχο, πούνε και σκιά κομμάτι,<BR>
κύτταξε με το 'να μάτι<BR>
και χωρίς πολύ ν' αργής,<BR>
σάξου πάλι σαν γυναίκα, όπως ήσουν πριν να βγης.<BR>
Αλλά να κ' η Στρατηγίνα από εκεί κοντοζυγώνει.<BR>
Κάνε γρήγορα και βγάλε τα μαλλιά απ' το σαγόνι.<BR>
Να και τούτες ήσαν έτσι, με φορέματ' ανδρικά,<BR>
μα τ' αλλάξανε το σχήμα και γίνηκαν θηλυκά.</p>

<p>ΠΡΑΞΑΓΟΡΑ εισέρχεται αριστερόθεν<BR>
Λοιπόν, γυναίκες, εύγε μας! είχαμε και δεν είχαμε<BR>
το πράγμα το πιτύχαμε.<BR>
Αλλά πετάχτε γρήγορα, για το θεό, τας χλαίνας<BR>
μη σας ιδή κανένας.<BR>
Βάλτε και τα παπούτσια σας και τα κορδόνια λύστε τα,<BR>
και τα ραβδιά αφήστε τα.</p>

<p>(Προς την Κορυφαίαν του χορού).</p>

<p>Και συ διόρθωσ' τες καλά. Εγώ θα σας αφήσω<BR>
και τρέχω τώρα γρήγορα στο σπίτι να γλιστρήσω,<BR>
προτού με πάρη ο άνδρας μου γυρίζοντας χαμπάρι,<BR>
να βάλω στο κρεββάτι του τα ρούχα πούχα πάρη.</p>

<p>ΧΟΡΟΣ<BR>
Έγεινε ό,τι μας είπες· τώρα σαν καλή δασκάλα<BR>
έχεις χρέος, Στρατηγέ μας, για να μας διδάξης κι' άλλα.<BR>
κι' ό,τι θα σου κατεβή<BR>
έτοιμ' είν' η κάθε μια μας να το κάνη σαν στραβή.<BR>
Δεν εγνώρισα ως τώρα μεσ' στων γυναικών τη ράτσα<BR>
από σένα πειό καπάτσα!</p>

<p>ΠΡΑΞΑΓΟΡΑ<BR>
Περιμένετε λιγάκι, κι' όταν την αρχή κρατήσω<BR>
για συμβούλους θα σας πάρω και θα σας χειροτονήσω,<BR>
όπου μεσ' στης φασαρίες της αρχής και στα δεινά,<BR>
θα γενήτε παλληκάρια, που δεν γίνηκαν ξανά!</p>

<p><b>ΑΥΛΑΙΑ</b></p>

<p>{3} Σ. Μ. Ενταύθα ο Αριστοφάνης παρωδεί το γνωστόν εις την εποχήν<BR>
χωρίον εκ των «Μυρμιδόνων» του Αισχύλου:</p>

<p>«Αντίλοχ', αποίμωξόν με του τεθνηκότος<BR>
τον ζώντα μάλλον»,</p>

<p>το οποίον εθεώρησα καλόν ν' αποδώσω αντί της ανωτέρω παραλλήλου<BR>
παρωδίας του σημερινού, διατι άλλως θα ήτο αδύνατον να εννοηθή διά<BR>
τους συγχρόνους μας ακροατάς, κατά την από σκηνής παράστασιν.</p>

<p>
</p>

<h3 style="margin-top: 3em">ΜΕΡΟΣ ΤΡΙΤΟΝ</h3>

<p>
</p>

<p>(Η σκηνή παριστά το εσωτερικόν οικίας Αθηναίου αστού. Μία κλίνη εις το<BR>
άκρον, επί της οποίας κάθηται αγρυπνών ο Βλέπυρος· πλησίον του καίει<BR>
λυχνία, ενώ εκ του παραθύρου διαφαίνεται το πρώτον φως της ημέρας.<BR>
Εισέρχεται η Πραξαγόρα μετά προφυλάξεως, φέρουσα τα ανδρικά ενδύματα<BR>
υπό μάλης].</p>

<h4 style="margin-top: 3em">ΣΚΗΝΗ ΜΟΝΑΔΙΚΗ</h4>

<p>
<BR>
ΒΛΕΠΥΡΟΣ - ΠΡΑΞΑΓΟΡΑ</p>

<p>ΒΛΕΠΥΡΟΣ αναπηδών εν οργή.<BR>
Μωρέ. . .! η Πραξαγόρα!<BR>
πού ήσουνα, παρακαλώ, πού ήλθες τέτοιαν ώρα;</p>

<p>ΠΡΑΞΑΓΟΡΑ<BR>
Και τι σε μέλει, φίλε μου;</p>

<p>ΒΛΕΠΥΡΟΣ<BR>
Και τι με μέλει;!.., Να τη!<BR>
τι κουταμάρες είν' αυτές;</p>

<p>ΠΡΑΞΑΓΟΡΑ<BR>
Βέβαια στο κρεββάτι<BR>
ενός κρυφού μου εραστή δεν θα μου πης πως πήγα.</p>

<p>ΒΛΕΠΥΡΟΣ<BR>
Δεν θάταν ένας βέβαια. . .</p>

<p>ΠΡΑΞΑΓΟΡΑ<BR>
Σαν έχης τέτοια μυίγα,<BR>
εξέτασε.</p>

<p>ΒΛΕΠΥΡΟΣ<BR>
Πώς;</p>

<p>ΠΡΑΞΑΓΟΡΑ<BR>
Μυρουδιές δεν έχω στο κεφάλι.</p>

<p>ΒΛΕΠΥΡΟΣ<BR>
Καλό και τούτο πάλι!<BR>
Και η γυναίκα δεν μπορεί να κάνη τη δουλειά<BR>
χωρίς και νάχη μυρουδιές βαλμένες στα μαλλιά;</p>

<p>ΠΡΑΞΑΓΟΡΑ<BR>
Α! έτσι όπως συ το λες, Θεός να με φυλάξη!. . .<BR>
ποτέ δεν τώχω πράξη!. . .</p>

<p>ΒΛΕΠΥΡΟΣ<BR>
Λοιπόν πώς το σκασες πρωί, και πού μου είχες πάη<BR>
μαζύ με το μανδύα μου;</p>

<p>ΠΡΑΞΑΓΟΡΑ<BR>
Εγώ;. . . κοιλοπονάει<BR>
μια φίλη και συντρόφισσα κ' επήγα εκεί για λίγο.</p>

<p>ΒΛΕΠΥΡΟΣ<BR>
Και πώς δεν ρώτησες εμέ, και να μου πης «θα φύγω»;</p>

<p>ΠΡΑΞΑΓΟΡΑ<BR>
Μπα, σε καλό σου, άνδρα μου! Θαρρείς ότι μπορούσα<BR>
σε τέτοιο χάλι φοβερό ν' αφήσω μια λεχούσα;</p>

<p>ΒΛΕΠΥΡΟΣ<BR>
Μπορούσες και να μου το πης, πριν πας εκεί τρεχάτη.<BR>
Εδώ συμβαίνει κάτι.</p>

<p>ΠΡΑΞΑΓΟΡΑ<BR>
Μα της θεές, πετάχθηκα όπως κ' αν ήμουν έξω,<BR>
γιατί έπρεπε και γρήγορα, κι' όπως μπορώ, να τρέξω.</p>

<p>ΒΛΕΠΥΡΟΣ<BR>
Και έπειτα, - για στάσου!<BR>
Δεν έπρεπε να βάλης συ τα ρούχα τα δικά σου;<BR>
πως τα δικά μου φόρεσες και μ' άφησες φουστάνια,<BR>
και μ' άφησες σαν το νεκρό, που μόνο τα στεφάνια<BR>
και τα σταμνιά του λείπανε;</p>

<p>ΠΡΑΞΑΓΟΡΑ<BR>
Εκρύωνα η καϋμένη,<BR>
κ' είμαι πολύ φιλάσθενη και λεπτοκαμωμένη,<BR>
Ε, για να ζεσταθώ λοιπόν, [να κάνω αλλοιώς δεν μπόρεσα]<BR>
ενώ εσένα σ' άφησα στο στρώμα ξαπλωμένον,<BR>
και ζεστοκοπημένον.</p>

<p>ΒΛΕΠΥΡΟΣ<BR>
Αλλά και η αρβύλες μου μαζύ σου ταξιδέψανε<BR>
και το ραβδί.</p>

<p>ΠΡΑΞΑΓΟΡΑ<BR>
Μα και γι' αυτό τα ρούχα δεν μου κλέψανε,<BR>
γιατ' έσερνα, καθώς εσύ, στο χώμα τα ποδάρια,<BR>
ενώ με τη μαγκούρα σου κτυπούσα τα λιθάρια.</p>

<p>ΒΛΕΠΥΡΟΣ<BR>
Ξέρεις, που έπρεπε να βγω σιτάρι ν' αγοράσω<BR>
με τον μισθό μου της Βουλής, και τώρα θα τον χάσω,<BR>
[και συ αιτία θάσαι;]</p>

<p>ΠΡΑΞΑΓΟΡΑ<BR>
Εγέννησεν αρσενικό παιδί, και μη φοβάσαι.</p>

<p>ΒΛΕΠΥΡΟΣ<BR>
Ποιός; η Βουλή;</p>

<p>ΠΡΑΞΑΓΟΡΑ<BR>
Όχι, καλέ· η φίλη μου που εγέννα.<BR>
Μα η Βουλή μαζώχθηκε;</p>

<p>ΒΛΕΠΥΡΟΣ<BR>
Δεν στάχω ειπωμένα<BR>
από τα χθες;</p>

<p>ΠΡΑΞΑΓΟΡΑ<BR>
Θυμάμαι, ναι.</p>

<p>ΒΛΕΠΥΡΟΣ<BR>
Δεν έφθασε ως ταυτιά σου<BR>
μία είδησις;</p>

<p>ΠΡΑΞΑΓΟΡΑ<BR>
Μα το Θεό, δεν ξέρω. . .</p>

<p>ΒΛΕΠΥΡΟΣ<BR>
Άιντε χάσου<BR>
και κάτσε μάσσαγε σουπιές, που ξέρεις τι σου γίνεται.<BR>
Μωρέ δεν άκουσες τι λεν; σε σας η πόλις δίνεται.</p>

<p>ΠΡΑΞΑΓΟΡΑ<BR>
Για να υφαίνουμε;</p>

<p>ΒΛΕΠΥΡΟΣ<BR>
Τι λες;! Σας κάνουν αρχοντίνας. . .</p>

<p>ΠΡΑΞΑΓΟΡΑ<BR>
Σε ποιους;</p>

<p>ΒΛΕΠΥΡΟΣ<BR>
'Σ όλα τα πράματα εν γένει της Αθήνας.</p>

<p>ΠΡΑΞΑΓΟΡΑ<BR>
Ώ, μα την Αφροδίτη μας! χαρά λοιπόν στην πόλι.</p>

<p>ΒΛΕΠΥΡΟΣ<BR>
Γιατί, γιατί;</p>

<p>ΠΡΑΞΑΓΟΡΑ<BR>
Για χίλια δυο. Δεν θα τολμάνε όλοι.<BR>
να φτιάνουνε βρωμοδουλειές, ούτε συκοφαντίες<BR>
και ψευδομαρτυρίες.</p>

<p>ΒΛΕΠΥΡΟΣ<BR>
Όχι, για όνομα θεού! αυτό να μη το κάνετε,<BR>
γιατί με δίχως ψέματα της πείνας θα πεθάνετε.</p>

<p>ΧΟΡΟΣ<BR>
Άφησε τη γυναίκα σου, ώ άνδρα, να μιλήση.</p>

<p>ΠΡΑΞΑΓΟΡΑ<BR>
Ούτε κανείς το γείτονα στο μέλλον θα φθονήση,<BR>
κι' ο ένας δεν Θάνε γυμνός, κι' ο άλλος δεν θα κλέβη,<BR>
ούτε φτωχός θα βρίσκεται, ούτε θα κοροϊδεύη<BR>
κανένας, κι' ούτ' ενέχυρα θα βάζουνε συνάμα.</p>

<p>ΒΛΕΠΥΡΟΣ<BR>
Εάν δεν είνε ψέμματα, είνε μεγάλο πράμα.</p>

<p>ΠΡΑΞΑΓΟΡΑ<BR>
Θα σ' ταποδείξω παστρικά και πειά δεν θ' αμφιβάλης.</p>

<p>ΧΟΡΟΣ<BR>
Τώρα πρέπει τα μυαλά σου, οπού τάχεις τετρακόσια,<BR>
για την ευτυχία όλων να σκεφθούνε κι' άλλα τόσα.<BR>
Συ που ευτυχία ξέρεις<BR>
για της φίλες σου να φέρης,<BR>
όσο έχεις ευκαιρία πρέπει ναύρης κάθε τρόπο<BR>
μ' ευτυχίες να στολίσης τους πολίτες και τον τόπο.<BR>
Γιατ' η πόλις έχει ανάγκη από φρόνησι μεγάλη·<BR>
και μην κάμης ό,τι είπαν ή εκάμανε οι άλλοι.<BR>
Γιατ' ο κόσμος εσιχάθη<BR>
βλέποντας να κακοπάνε όλο τα παληά τα λάθη.<BR>
Μην αργής· μα κάθε σκέψι που ο νους σου μέσα κλείνει<BR>
κάμε γρήγορα να γίνη·<BR>
κι' όποιος γρήγορα τραβάει, και δεν πάει γάλι-γάλι,<BR>
στο κοινόν, όπου τον βλέπει, έχει πέρασι μεγάλη.</p>

<p>ΠΡΑΞΑΓΟΡΑ<BR>
Και στον κόσμο θα διδάξω κάθε χρήσιμη δουλειά,<BR>
νέα πράματ' αν θελήση, κι' αν αφήση τα παληά.<BR>
Αλλ' αυτό φοβάμαι μόνο. . .</p>

<p>ΒΛΕΠΥΡΟΣ<BR>
Α, για τούτο μη φοβάσαι και εγώ 'ς το βεβαιώνω.<BR>
Είν' η μόνη μας η σκέψι, κ' είν' η μόνη μας αρχή,<BR>
να ξεχνάμε κάθε μέρα την παληά την εποχή.</p>

<p>ΠΡΑΞΑΓΟΡΑ<BR>
Τώρα όμως, πριν καθένας ό,τ' ειπώ δεν λάβ' υπ' όψι,<BR>
ούτε να μ' αντιμιλήση, ούτε να με διακόψη.<BR>
Όσοι βρίσκονται στην πόλι<BR>
μερδικό θα παίρνουν όλοι,<BR>
που τον ένα να μη βλέπης βουτηγμένον στον παρά,<BR>
και τον άλλον φουκαρά.<BR>
Ούτ' ο ένας νάχη αμπέλια και χωράφια για να ζήση,<BR>
και ο άλλος να μην έχη ούτε τάφο, σαν ψοφήση.<BR>
Ούτ' αμέτρητους τους δούλους νάχη πλέον ο μεγάλος,<BR>
κι' ούτ' ακόλουθον ο άλλος.<BR>
Τη ζωή κοινή θα κάνω,<BR>
και δεν θάχη διακρίσεις, ούτε κάτω, ούτ' απάνω.</p>

<p>ΒΛΕΠΥΡΟΣ<BR>
Πώς; θάνε κοινός ο βίος;</p>

<p>ΠΡΑΞΑΓΟΡΑ<BR>
Πρόφθασε να φας σκατά!</p>

<p>ΒΛΕΠΥΡΟΣ<BR>
Μπα, κοινά θάνε κι' αυτά;</p>

<p>ΠΡΑΞΑΓΟΡΑ δυσανασχετούσα·<BR>
Μας τον γάμησες τον λόγο! θα σου τώλεγα και τούτο.<BR>
Πρώτα πρώτ' απ' όλα τάλλα θα μοιράσουμε τον πλούτο·<BR>
κι' ό,τι ο καθένας έχει· θα χωρίσω και τη γη<BR>
ισα μερδικά να βγη.<BR>
Κι' όταν γίνουν όλα ίσα και δοθούν από κοινού<BR>
'ς εμάς, πώχουμε το νου,<BR>
θα φυλάμε με τα δόντια τον παρά μέσ' στα ταμεία,<BR>
και τον άνδρα της θα βγάζη στη βοσκή η κάθε μία.</p>

<p>ΒΛΕΠΥΡΟΣ<BR>
Μα καλά, κι' όποιος δεν έχει φανερά λοιπόν χωράφι,<BR>
πώς θα ξέρουμε αν έχει φυλαγμένο το χρυσάφι;</p>

<p>ΠΡΑΞΑΓΟΡΑ<BR>
θα το φέρη να το δώση, ειδεμή θα ψευδορκήση.</p>

<p>ΒΛΕΠΥΡΟΣ<BR>
Μπα! κι' από της ψευδορκίες μη δεν το 'χει αποκτήση;</p>

<p>ΠΡΑΞΑΓΟΡΑ<BR>
[Βέβαια, δεν λέγω όχι·]<BR>
αλλά τι του χρησιμεύει το χρυσάφι του, κι' αν τώχη;</p>

<p>ΒΛΕΠΥΡΟΣ<BR>
Τι του χρησιμεύει, λέει;</p>

<p>ΠΡΑΞΑΓΟΡΑ<BR>
Μα φτωχός δε θάν' κανένας,<BR>
κι' όλοι θάχουνε απ' όλα, άρτους και παστά και χλαίνας,<BR>
και κρασιά, μα και στεφάνια, και γλυκά, ως και ρεβίθια·<BR>
ώστε, αν δεν καταθέση, τι κερδίζει; κολοκύθια!<BR>
Όχι, πες μου, τι κερδίζει;</p>

<p>ΒΛΕΠΥΡΟΣ<BR>
Κ' έτσι πάλι όποιος κλεφτεί πειό πολύ θα θησαυρίζη.</p>

<p>ΠΡΑΞΑΓΟΡΑ<BR>
Δίκηο έχεις, ναι· αλλ' όμως<BR>
τούτο εγινόταν πρώτα, πούταν ο παληός ο νόμος·<BR>
αλλά τώρα που για όλους η ζωή θάνε κοινή,<BR>
τι και αν δεν καταθέση;</p>

<p>ΒΛΕΠΥΡΟΣ<BR>
Δεν μου λες: και αν φανή<BR>
μια μικρούλα, και θελήση<BR>
ένας να την γαργαλίση,<BR>
και να κοιμηθή μαζύ της για μια νύχτα λόγου χάρι,<BR>
από το κοινό ταμείο να της δώση δεν θα πάρη;</p>

<p>ΠΡΑΞΑΓΟΡΑ<BR>
Χεμ! μα δωρεάν θα πέφτουν για να κοιμηθούν αντάμα,<BR>
και θα κάνω τη γυναίκα που κοινό θα ήνε πράμα,<BR>
κι' όποιος θέλει θα την παίρνη<BR>
τα παιδιά της να της σπέρνη.</p>

<p>ΒΛΕΠΥΡΟΣ<BR>
Μα κι' αυτό τι ωφελεί,<BR>
αν θελήση ο καθένας να ριχθή στην πειό καλή;</p>

<p>ΠΡΑΞΑΓΟΡΑ<BR>
Η πειό άσχημη θα πάη<BR>
με την ώμορφη στο πλάι,<BR>
κι' όποιος νηά επιθυμήση,<BR>
από τη γρηά θ' αρχίζη πρώτα-πρώτα το γαμήσι.</p>

<p>ΒΛΕΠΥΡΟΣ<BR>
Κι' ένας γέρος, σαν κ' εμένα, με γρηές πώς θα μπορέση,<BR>
όπου και προτού ακόμη της ζυγώση, θα του πέση;</p>

<p>ΠΡΑΞΑΓΟΡΑ<BR>
Δεν θα κάνουν αντιστάσεις.</p>

<p>ΒΛΕΠΥΡΟΣ<BR>
γιατί πράμα;</p>

<p>ΠΡΑΞΑΓΟΡΑ<BR>
Μη φοβάσαι,<BR>
και καμμιάς δεν θα ξυνίση, βέβαιος για τούτο νάσαι.</p>

<p>ΒΛΕΠΥΡΟΣ<BR>
γιατί πράμα;</p>

<p>ΠΡΑΞΑΓΟΡΑ<BR>
Νά, που είπες πως μπορεί να μη θελήση·<BR>
να, που και για σας ευρέθη του ζητήματος η λύσι.<BR>
Βλέπεις ότι η γυναίκες είχανε το νου ακόμη<BR>
νάχουν και γι' αυτό μια γνώμη,<BR>
και προτήτερα σκεφθήκαν, να μη μείνη, όπως είπα,<BR>
δίχως βούλωμα μια τρύπα.</p>

<p>ΒΛΕΠΥΡΟΣ<BR>
Έ, και των ανδρών η τρύπα τότε πειά τι θ' απογίνη,<BR>
που θα τρέχουνε κ' εκείνοι<BR>
με τους ώμορφους να μείνουν,<BR>
και τους άσχημους ν' αφίνουν; {4}</p>

<p>ΠΡΑΞΑΓΟΡΑ<BR>
Η πειό άσχημες θ' αρπάζουν τα πειό ώμορφα παιδιά,<BR>
όταν φεύγουν απ'τα δείπνα, να περνάνε τη βραδειά.<BR>
οι δε άσχημοι θα βάζουν στα δημόσια τα μέρη<BR>
της πειό ώμορφες στο χέρι,<BR>
και δεν θα μπορή γυναίκα μ' έναν ώμορφο να μείνη,<BR>
στους ζαβούς και στους ασχήμους όταν πρώτα δεν το δίνη,</p>

<p>ΒΛΕΠΥΡΟΣ<BR>
Ώστε τότε και ο μύτος ο τρανός του Λυσικράτη<BR>
θα περνά με τους ωραίους και θα λέη πως είνε κάτι;</p>

<p>ΠΡΑΞΑΓΟΡΑ<BR>
Δικαιώματα για όλους θάχη ο νόμος μας τα ίδια·<BR>
και οι έμποροι, κ' εκείνοι που φορούν τα δακτυλίδια,<BR>
θα ρεζιλευθούνε όλοι, όταν ένας με αρβύλα<BR>
θα τους 'πη: «είν' η σειρά μου, κάτσε έξω συ και φύλα;<BR>
κι'όταν τη δουλειά μου κάνω,<BR>
τότε συ θα πας απάνω».</p>

<p>ΒΛΕΠΥΡΟΣ<BR>
Βρε για στάσου· κ' έτσι όπως θάμαστ' όλοι άνω-κάτου,<BR>
πώς καθένας θα μπορέση να γνωρίζη τα παιδιά του;</p>

<p>ΠΡΑΞΑΓΟΡΑ<BR>
Τι τα θέλει να τα ξέρη; όλ' οι νέοι πέρα-πέρα<BR>
κάθε μεγαλήτερό τους θα τον λένε και πατέρα.</p>

<p>ΒΛΕΠΥΡΟΣ<BR>
Κ' επειδή δεν θα γνωρίζουν τους πατέρας τους και πάλι,<BR>
κάθε γέρο θα τον πνίγουν με ευγένεια μεγάλη,<BR>
αφού γι' άλλο δεν φροντίζει κάθε γυιός 'ς αυτήν τη χώρα<BR>
παρά μόνο πως να πνίγη τον πατέρα του και τώρα.<BR>
Ή θαρρείς για τον πατέρα αν κανένας αμφιβάλλη,<BR>
πως θα παραλείψουν τάχα να τα χέσουνε και πάλι;</p>

<p>ΠΡΑΞΑΓΟΡΑ<BR>
Αλλά δεν θα επιστρέψη όποιος τύχη να το ιδή.<BR>
Τότε εύκολα κτυπούσε τον πατέρα το παιδί,<BR>
και δεν έδιναν καθόλου προσοχήν οι πάρα-πέρα·<BR>
αλλά τώρα, σαν ακούσουν πως κτυπούν ένα πατέρα,<BR>
ο καθένας ότι δέρνουν τον δικόν του θα νομίση<BR>
και θα τρέξη να χωρίση,</p>

<p>ΒΛΕΠΥΡΟΣ {5}<BR>
**Οτ' είν' όλα κουταμάρες, δεν μπορεί να 'πη κανείς.<BR>
Κι' ο Επίκουρος αν έλθη [ο σοφός της ηδονής,]<BR>
ή αυτός ο Λευκολόφας [ο φαυλόβιος] κ' ειπούνε<BR>
ότι μ' έχουνε παππούλη, τι θα ειπούν όσοι τακούνε!</p>

<p>ΠΡΑΞΑΓΟΡΑ<BR>
Μ' αν είν' έτσι, είνε κι' άλλο πειό χειρότερο ακόμα.</p>

<p>ΒΛΕΠΥΡΟΣ<BR>
Ποιό;</p>

<p>ΠΡΑΞΑΓΟΡΑ<BR>
Να 'ρθη να σε φιλήση ο Αρίστιλλος στο στόμα,<BR>
και πατέρα να σε λέη.</p>

<p>ΒΛΕΠΥΡΟΣ<BR>
Συφορά του, κι' αν τολμήση.</p>

<p>ΠΡΑΞΑΓΟΡΑ<BR>
Με του άγριου του δυόσμου την οσμή θα σε βρωμήση.<BR>
Μα εκείνος εγεννήθη πριν το ψήφισμα γενή,<BR>
ώστε δεν υπάρχει φόβος.</p>

<p>ΒΛΕΠΥΡΟΣ<BR>
θάταν συμφορά τρανή.*!!<BR>
Αλλά τότε στα χωράφια ποιος θα μείνη γεωργός;</p>

<p>ΠΡΑΞΑΓΟΡΑ<BR>
θάν' οι δούλοι· τι σε μέλει; συ θα κάθεσαι αργός,<BR>
και του ρωλογιού ο ίσκιος δέκα πόδες σαν μακραίνη,<BR>
θα τραβάς για το τραπέζι που γεμάτο θα προσμένη.</p>

<p>ΒΛΕΠΥΡΟΣ<BR>
Και για ρουχισμό ποιόν τρόπο έχετε σκοπό να βρήτε;<BR>
Πρέπει να μας πης και τούτο·</p>

<p>ΠΡΑΞΑΓΟΡΑ<BR>
Τα παληά σας θα φορήτε,<BR>
και θα σας υφαίνουμ' άλλα.</p>

<p>ΒΛΕΠΥΡΟΣ<BR>
Να μου πης ακόμη ένα:<BR>
αν οι άρχοντες του τόπου προστιμάρουνε κανένα<BR>
πού θα βρη για να πληρώση;<BR>
από το κοινό ταμείο θάταν άδικο να δώση.</p>

<p>ΠΡΑΞΑΓΟΡΑ<BR>
Μα θα παύσουνε κ' η δίκες.</p>

<p>ΒΛΕΠΥΡΟΣ<BR>
Ώ τι κόσμος θα χαθή!</p>

<p>ΠΡΑΞΑΓΟΡΑ<BR>
Μα κι' αυτό τώχω σκεφθή.<BR>
Και γιατί να γίνουν δίκες, κακομοίρη;</p>

<p>ΒΛΕΠΥΡΟΣ<BR>
Λόγου χάρι<BR>
πρώτα-πρώτα για τα χρέη, που θ' αρνήτ' όποιος τα πάρη.</p>

<p>ΠΡΑΞΑΓΟΡΑ<BR>
Βρε, και πού ο τοκογλύφος θαύρη χρήμα να δανείση,<BR>
που κοινά θα ήνε όλα, κ' η μερίδα θάνε ίση;<BR>
Μα κι'αν κλέψη θα τον πιάσουν.</p>

<p>ΒΛΕΠΥΡΟΣ<BR>
Μα τη Δήμητρα! τα είπες,-—ούτε δάσκαλος που νάσουν!<BR>
Για εξήγει μου και τούτο: Κι' αν κανένας πάλι βρίση<BR>
από το πολύ μεθύσι,<BR>
ή κι' αν κάνη με το ξύλο ταλλουνού τη ράχι μαύρη,<BR>
για το πρόστιμο πού θαύρη;<BR>
Χέ! 'ς αυτό θα κοκκαλώσης!</p>

<p>ΠΡΑΞΑΓΟΡΑ<BR>
Από την τροφή που τρώει· γιατί, όταν ελαττώσης<BR>
το φαΐ, και τιμωρήσης κατ' ευθείαν την κοιλιά,<BR>
παύουν η βρισές.</p>

<p>ΒΛΕΠΥΡΟΣ<BR>
Κι' αν γίνη και καμμιά κλεψοδουλειά;</p>

<p>ΠΡΑΞΑΓΟΡΑ<BR>
Ποιός θα κλέψη, [που καθένας το δικό του θ' αποκτήση];</p>

<p>ΒΛΕΠΥΡΟΣ<BR>
Ούτε και κανείς την νύκτα θα σε πιάση να σε γδύση;</p>

<p>ΠΡΑΞΑΓΟΡΑ<BR>
Ποιός το λέει; ούτε όταν μέσ' στο σπίτι θα κοιμάσαι,<BR>
όπως εγινόταν πρώτα, ή στην πόρτα έξω θάσαι.<BR>
ο καθένας σας το βιος του μεσ' στην πολιτεία θάχη<BR>
κι' όποιος κλέψη, κι' όποιος γδύση, θα του βγαίνη από τη ράχι·<BR>
Τι χρειάζοντ' οι καυγάδες, η φωνές, τα νταβατούρια;<BR>
θα πηγαίνη στο ταμείο και θα παίρνη πειό καινούργια.</p>

<p>ΒΛΕΠΥΡΟΣ<BR>
Μα οι άνθρωποι, για πες μου, δεν θα παίζουν πειά το ζάρι;</p>

<p>ΠΡΑΞΑΓΟΡΑ<BR>
Για ποιο λόγο;</p>

<p>ΒΛΕΠΥΡΟΣ<BR>
Πώς την ώρα θα σκοτώνουν λόγου χάρι;</p>

<p>ΠΡΑΞΑΓΟΡΑ<BR>
Όλοι θα περνούν το ίδιο, κι' όλα θα τα κάνω ένα,<BR>
και η πόλις μας θα γίνη ένα σπίτι για καθένα,<BR>
που ελεύθερος να βγαίνη<BR>
και στον άλλον να πηγαίνη.</p>

<p>ΒΛΕΠΥΡΟΣ<BR>
Πού θα στρώνωνται τα δείπνα;</p>

<p>ΠΡΑΞΑΓΟΡΑ<BR>
Και τα δικαστήρια σας<BR>
κ' η στοές σας κατοικίες θα γενούν της αφεντιάς σας.</p>

<p>ΒΛΕΠΥΡΟΣ<BR>
Και των δικαστών το βήμα τι θα γίνη λες εσύ;</p>

<p>ΠΡΑΞΑΓΟΡΑ<BR>
Θα γεμίζη από κρατήρες κι' από στάμνες με κρασί,<BR>
και θα βάλω παιδαρέλια, που θα ψάλλουν με χαρά<BR>
όλες της ανδραγαθίες καθενός παλληκαρά·<BR>
έτσι από την ντροπή του, αν φανή κανείς δειλός,<BR>
να μη έρχεται να τρώη.</p>

<p>ΒΛΕΠΥΡΟΣ<BR>
Είν' ο λόγος σου καλός.<BR>
Και ταγγεία τι θα γίνουν, [όπου ήσαν μια φορά<BR>
με των δικαστών τους κλήρους;] αι;</p>

<p>ΠΡΑΞΑΓΟΡΑ<BR>
Θα μπουν στην αγορά<BR>
και κοντά στου Αρμοδίου τον μεγάλον ανδριάντα<BR>
θα τραβάμε κλήρους πάντα,<BR>
και καθένας θα μαθαίνη<BR>
σε ποιό γράμμα θα δειπνήση με χαρά του να πηγαίνη.<BR>
Οποιοι πέσουνε στο Βήτα,<BR>
στη στοά των βασιλέων θα δειπνούνε· και στο Θήτα<BR>
όσοι πέσουν, στο Θησείον και όσοι πέσουνε στο Κάππα,<BR>
στη στοά των Αλευράδων.</p>

<p>ΒΛΕΠΥΡΟΣ<BR>
Για να χαύτουνε;</p>

<p>ΠΡΑΞΑΓΟΡΑ<BR>
Σου τάπα,<BR>
μα τον Δία· για να τρώνε!</p>

<p>ΒΛΕΠΥΡΟΣ<BR>
Κι' ούτινος δεν πέση πάλι<BR>
ένα γράμμα για να φάη, θα τον διώχνουνε οι άλλοι;</p>

<p>ΠΡΑΞΑΓΟΡΑ<BR>
Αυτό ποτέ δεν θα γένη σε τέτοια κοινωνία,<BR>
και 'ς όλους θα προσφέρωμε τα πάντα μ' αφθονία.<BR>
Κι' όποιος μεθάη στέφανο στην κεφαλή θα φέρη,<BR>
κι'απ' το τραπέζι θα τραβά μ' ένα δαδί στο χέρι·<BR>
η δε γυναίκες έτοιμες θα στέκουν στης διόδους,<BR>
και 'ς όποιους επιστρέφουνε θα πέφτουνε μ' εφόδους<BR>
και θα τους λεν': «Έλα μ' εμάς· έχουμε μια κοπέλλα<BR>
μικρούλα, πούνε τρέλλα».<BR>
«Κ' εδώ μια κάτασπρη θα βρης, πούνε θεά στα κάλλη»<BR>
από ταπάνω-πάτωμα θα του φωνάζ' η άλλη·<BR>
μα πριν μ' εκείνη κοιμηθής,<BR>
μ' εμένα πειό μπροστά θαρθής».<BR>
Μα πίσω απ' τους ώμορφους, που θάνε στην εντέλεια,<BR>
κι'από τα παιδαρέλια,<BR>
θ' ακολουθούν οι άσχημοι και τούτα θα τους λένε:<BR>
«Ε, ε! του λόγου σου! πού πας; σαν σε φωνάζουν μπαίνε,<BR>
μα δεν θα κάνης με καμμιά,<BR>
γιατ' εψηφίσθη στη δουλειά να προηγήτ' η ασχημιά.<BR>
Τώρα στην πόρτα κάθισε του λόγου σου και φύλα;<BR>
και πάρε δίφορης συκιάς και ξερομάσσα φύλλα!».<BR>
Για πες μου τώρα όλ' αυτά σ' αρέσουν;</p>

<p>ΒΛΕΠΥΡΟΣ<BR>
Μια χαρά!</p>

<p>ΠΡΑΞΑΓΟΡΑ<BR>
Καλά· τώρα λοιπόν κ' εγώ τραβώ στην αγορά,<BR>
και μια γερή ντελάλαινα καλόφωνη θα βρω,<BR>
να πάρ' όσον θα φέρουνε οι άλλοι θησαυρό.<BR>
γιατί εμέ εκλέξανε αρχόντισσαν οι άλλοι,<BR>
και πρέπει με ταχύτητα να γίνουνε μεγάλη·<BR>
να φτιάσω τα συσσίτια, και ναν' ημέρα πρώτη<BR>
η σημερνή, που να γένη το πρώτο φαγοπότι!</p>

<p>ΒΛΕΠΥΡΟΣ<BR>
Θα τρώμε από σήμερα;</p>

<p>ΠΡΑΞΑΓΟΡΑ<BR>
Σου τώπα πως θα γίνη.<BR>
Τώρα να παύσω σκέπτομαι και την πουτανωσύνη.</p>

<p>ΒΛΕΠΥΡΟΣ<BR>
Γιατί;</p>

<p>ΠΡΑΞΑΓΟΡΑ<BR>
Σου το εξήγησα· να παίρνουμ' εμείς πλέον<BR>
ταφρόγαλα των νέων·<BR>
Κ' η δούλες πειά δεν θα μπορούν με ολολισμούς να πέφτουνε,<BR>
και από της ελεύθερες την ηδονή να κλέφτουνε,<BR>
αλλά οι δούλοι μοναχά θα πέφτουνε σιμά τους<BR>
μαζί με τα κουρέλια τους και το παληόπραμά τους!</p>

<p>ΒΛΕΠΥΡΟΣ<BR>
Μα τότε να σ' ακολουθώ κ' εγώ κοντά σου πρέπει,<BR>
καθένας που με βλέπει<BR>
να λέη στην Αθήνα:<BR>
«Τον άνδρα δεν θαυμάζετε που έχη Στρατηγίνα;! » {6}</p>

<p>(Απέρχονται αμφότεροι)</p>

<p><b>ΑΥΛΑΙΑ</b></p>

<p>{4} Ενταύθα το κείμενον έχει διπλήν σημασίαν, οι δε σχολιασταί<BR>
διαφωνούσιν ως προς την ερμηνείαν, παραδεχόμενοι ότι ο Βλέπυρος εννοεί<BR>
το ανδρικόν μόριον δια της φράσεως «το δε των ανδρών τι ποιήσει», ενώ<BR>
κατά την αντίληψίν μου το άρθρον «το» αποδίδεται εις τον αμέσως<BR>
προηγούμενον στίχον "μηδεμιάς ή τρήμα κενόν», ήτοι «το (τρήμα) δη των<BR>
ανδρών τι ποιήσει». Τούτο άλλως είνε και το φυσικώτερον, διότι ανωτέρω<BR>
λαμβάνει μέριμναν περί όλων των ανδρών. Εκ τούτου εικάζεται ότι η<BR>
έκφρασις αυτή είνε διφορούμενη και επέχει θέσιν λογοπαιγνίου.</p>

<p>{5} Παραλείπεται κατά την από σκηνής διδασκαλίαν μέχρι του μέρους όπου<BR>
υπάρχει ο έτερος αστερίσκος.</p>

<p>{6} Επειδή εκ του μέρους τούτου ελλείπουν τα χορικά δύναται ν'<BR>
αναπληρωθή η έλλειψις διά του χορού κόρδονος εκτελουμένου υπό του<BR>
Βλεπύρου και της Πραξαγόρας, ως εγένετο επιτυχώς κατά την α'<BR>
παράστασιν.</p>

<p>
</p>

<h3 style="margin-top: 3em">ΜΕΡΟΣ ΤΕΤΑΡΤΟΝ</h3>

<p>
</p>

<p>[Η Σκηνή παριστά πλατείαν των Αθηνών. Εισέρχεται ο Α' ΑΝΗΡ (όστις<BR>
χάριν του ειρμού της υποθέσεως δύναται κατά την παράστασιν να ήνε<BR>
αυτός ο ΧΡΕΜΗΣ) ακολουθούμενος υπό δύο μικρών θεραπόντων, φερόντων επ'<BR>
ώμου διάφορα σκεύη οικιακά, τα οποία αποθέτουσι κατά γης].</p>

<h4 style="margin-top: 3em">ΣΚΗΝΗ Α'.</h4>

<p>
<BR>
Α' ΑΝΗΡ και ΣΙΜΩΝ, ΠΑΡΜΕΝΩΝ (βωβά πρόσωπα).</p>

<p>Α' ΑΝΗΡ<BR>
Πρέπει να κάμω στην αρχή μικρή ετοιμασία,<BR>
να ιδώ ποιά είν' τα σκεύη μου και η περιουσία,<BR>
που θα φερθούν στην αγορά.</p>

<p>(Σύρων πρώτον κόσκινον αλεύρου)</p>

<p>Τράβα λοιπόν, προχώρει,<BR>
ώ Κιναχύρα, ώμορφη και ζηλεμένη κόρη,<BR>
που μέσ' στο βιος μου ήσουνα εσύ προτιμημένη·<BR>
και που, για να κανηφορής καλοφτιασιδωμένη,<BR>
πολλά του αλευριού σακκιά για χάρι σου αράδειασα,<BR>
και στην κοιλιά σου τάδειασα.<BR>
Και τώρα πού να βρίσκεται η διφροφόρος· να τη—</p>

<p>(φέρει εμπρός χύτραν)</p>

<p>η χύτρα. . . έλα έξω συ. . . μουντζούρα είσαι γεμάτη,<BR>
μα το θεό, λες κ' έτυχε να βράση τη μπογιά του<BR>
ο Λυσικράτης μέσα σου, που βάφει τα μαλλιά του.<BR>
—Πέρνα κοντά της τώρα συ, και στάσου για στολίστρα. . .</p>

<p>(αποθέτει πλησίον κάτοπτρον)</p>

<p>—και φέρε και τη στάμνα συ η νεροκουβαλίστρα. . .</p>

<p>(αποθέτει υδρίαν και λαμβάνει πετεινόν)</p>

<p>—έλα και για κιθαρωδός η αφεντιά σου τώρα,<BR>
που πάντοτε μ' εξύπναγες στην πρωινή την ώρα<BR>
για να πηγαίνω στη Βουλή,<BR>
όπως ο νόμος το καλεί.<BR>
[Για ναν' τα Παναθήναια, όπως ο νόμος γράφει,]<BR>
ο σκαφοφόρος νάρθη εμπρός και να κρατή τη σκάφη. . .</p>

<p>(ωθεί σκάφην)</p>

<p>—άλλος κεριά να φέρη. . .</p>

<p>(αποθέτει κηρία)</p>

<p>—και τα κλωνάρια της εληάς, οπού φορούν οι γέροι. . .</p>

<p>(εξάγει τρίποδα και λήκυθον)</p>

<p>—βγάλε και συ τον τρίποδα. . . τη στάμνα με τα μύρα. . .<BR>
τσουκάλια. . . παρατσούκαλα. . . σωστή λαοπλημμύρα!..</p>

<p>(Ωθεί και τα υπόλοιπα σκεύη διά του ποδός. Εισέρχεται ο Β' ΑΝΗΡ).</p>

<h4 style="margin-top: 3em">ΣΚΗΝΗ Β'.</h4>

<p>
<BR>
Β' ΑΝΗΡ και οι ΑΝΩΤΕΡΩ.</p>

<p>Β' ΑΝΗΡ (μονολογών)<BR>
Εγώ να ρθώ στην αγορά; να δώσω εγώ το βιός μου;<BR>
μα πρέπει νάμαι άθλιος κι' ο πειό ζουρλός του κόσμου,<BR>
Στον Ποσειδώνα! όλ' αυτά προτού ταποφασίσω,<BR>
θα τα σκεφθώ προτήτερα και θα τα βασανίσω,<BR>
και της οικονομίες μου και τον δικό μου ιδρώτα<BR>
με λόγια δεν τα δίνω εγώ ανόητα, αν πρώτα<BR>
δεν θα πεισθώ τι εννοούν αυτές η μόδες όλες.<BR>
Και τούτος τι ζητεί εδώ μ' αυτές της κατσαρόλες;<BR>
—Ε, συ! μετακομίζεσαι, που τάβγαλες στη φόρα,<BR>
ή τάχα για ενέχυρο πας να τα βάλης τώρα;</p>

<p>Α' ΑΝΗΡ<BR>
Καθόλου.</p>

<p>Β' ΑΝΗΡ<BR>
Κ' η παράταξις σαν τι σημαίνει πάλι;<BR>
μήπως για τον Ιέρωνα την έχεις το ντελάλη;</p>

<p>Α' ΑΝΗΡ<BR>
Μα το θεό, στην αγορά τα έφερα στον ώμο<BR>
για να τα δώσω, σύμφωνα με τον καινούργιο νόμο.</p>

<p>Β' ΑΝΗΡ<BR>
Για να τα δώσης;</p>

<p>Α' ΑΝΗΡ<BR>
Βέβαια..</p>

<p>Β' ΑΝΗΡ<BR>
Δυστυχισμένε χάχα!</p>

<p>Α' ΑΝΗΡ<BR>
Πώς;</p>

<p>Β' ΑΝΗΡ<BR>
Πώς; και δεν το έννοιωσες;</p>

<p>Α' ΑΝΗΡ<BR>
Μα τι; δεν πρέπει τάχα<BR>
στους νόμους να υποταχθώ;</p>

<p>Β' ΑΝΗΡ<BR>
Ποιους νόμους, δυστυχή;</p>

<p>Α' ΑΝΗΡ<BR>
Που έκαμαν παραδοχή.</p>

<p>Β' ΑΝΗΡ<BR>
Βρε, ποια παραδοχή;<BR>
Είσαι λοιπόν τόσο κουτός;</p>

<p>Α' ΑΝΗΡ<BR>
Κουτός;</p>

<p>Β' ΑΝΗΡ<BR>
Αυτό δεν φθάνει,<BR>
κι' απ' όλους πειό κουτότερος.</p>

<p>Α' ΑΝΗΡ<BR>
Μπα έτσι; όποιος κάνει<BR>
το νόμιμο είνε κουτός; Εγώ νομίζω όμως,<BR>
πως κάνει ο πειό φρόνιμος ό,τι προστάζει ο νόμος.</p>

<p>Β' ΑΝΗΡ<BR>
Ο πειό κουτός.</p>

<p>Α' ΑΝΗΡ<BR>
Δεν σκέπτεσαι και συ να καταθέσης;</p>

<p>Β' ΑΝΗΡ<BR>
Εγώ; θα επιφυλαχθώ, προτού τας διαθέσεις<BR>
ιδώ του πλήθους.</p>

<p>Α' ΑΝΗΡ<BR>
Οχι δα, τι άλλο λες να ξέρουνε,<BR>
παρ' ότι ετοιμάσθηκαν τα χρήματα να φέρουνε;</p>

<p>Β' ΑΝΗΡ<BR>
Αν δεν ιδούν τα μάτια μου δεν πείθομ' ό,τι νάνε.</p>

<p>Α' ΑΝΗΡ<BR>
Μα όλο τούτο σήμερα στους δρόμους κοπανάνε.</p>

<p>Β' ΑΝΗΡ<BR>
Ας λένε!</p>

<p>Α' ΑΝΗΡ<BR>
Αλλά είπανε καθένας να μαζέψη<BR>
το είναι του.</p>

<p>Β' ΑΝΗΡ<BR>
Ας λένε? μπα!</p>

<p>Α' ΑΝΗΡ<BR>
Κόσμο θα καταστρέψη<BR>
μ' αυτήν την δυσπιστία του!</p>

<p>Β' ΑΝΗΡ<BR>
Αυτοί δεν θα πιστέψουν.</p>

<p>Α' ΑΝΗΡ<BR>
Μα να σε καταστρέψη ο Ζευς!</p>

<p>Β' ΑΝΗΡ<BR>
Αυτοί θα καταστρέψουν<BR>
εσένα. Κι' άνθρωπος θαρρείς που έχει τα μυαλά του<BR>
θα φέρη και θα μοιρασθή με άλλους τα καλά του;<BR>
Αυτό δεν ήταν έθιμο καθόλου των πατέρων μας,<BR>
και μοναχά να παίρνουμε υπήρξε το συμφέρον μας.<BR>
Έτσι το κάνουν κι' οι θεοί· για ιδές ταγάλματά τους<BR>
στα χέρια· σαν ευχόμεθα να δώσουν ταγαθά τους,<BR>
στέκουν, κι' ανάποδα κρατούν τα χέρια τους αείποτε,<BR>
όχι να δώσουνε κι' αυτοί, αλλά ν' αρπάξουν τίποτε.</p>

<p>Α' ΑΝΗΡ<BR>
Ευλογημένε άνθρωπε! παραίτησε με τώρα<BR>
να προετοιμασθώ κ' εγώ· και μη μου τρως την ώρα,<BR>
να συμμαζέψω τούτα εδώ. . . Πού τώχω το λουρί;</p>

<p>Β' ΑΝΗΡ<BR>
Με τα σωστά σου θα τα πας;</p>

<p>Α' ΑΝΗΡ<BR>
Κι' αλλοιώτικα μπορεί;<BR>
αυτούς τους δυο τους τρίποδες θα βάλω και θα φύγω.</p>

<p>Β' ΑΝΗΡ<BR>
Τι κουταμάρα! μα γιατί δεν περιμένεις λίγο,<BR>
να ιδής το τι σκοπεύουνε να κάμουν' κ'οι άλλοι,<BR>
όπου και τότε πάλι. . ..</p>

<p>Α' ΑΝΗΡ<BR>
Να κάμω τι;</p>

<p>Β' ΑΝΗΡ<BR>
Περίμενε κ' εξέτασε ακόμη.</p>

<p>Α' ΑΝΗΡ<BR>
γιατί λοιπόν;</p>

<p>Β' ΑΝΗΡ<BR>
Μωρέ κουτέ, όλοι αυτοί οι νόμοι<BR>
της εισφοράς, πολλές φορές να μείνουν και στη μέση<BR>
μπορούνε, αν γενή σεισμός, ή κεραυνός αν πέση<BR>
που νάχη γούρι άσχημο, η γάττα να διαβαίνη.</p>

<p>Α' ΑΝΗΡ ωσεί καθ' εαυτόν<BR>
Καλή δουλειά θα πάθαινα, αν ήτανε πιασμένη<BR>
η αγορά, και δεν βρεθή μια θέσι να ταφήσω.</p>

<p>Β' ΑΝΗΡ<BR>
Τούτο να συλλογίζεσαι: πως θα τα πάρης πίσω·<BR>
κι' όσο για την κατάθεσι, μπορείς, αν αγαπάς,<BR>
και 'ς ένα μήνα να τα πας.</p>

<p>Α' ΑΝΗΡ<BR>
Και πώς;</p>

<p>Β' ΑΝΗΡ<BR>
Τούς ξέρουμε καλά· γρήγορα πέφτει ο ψήφος,<BR>
αλλά για την εκτέλεσι πηγαίνει πάντα τζίφος!</p>

<p>Α' ΑΝΗΡ<BR>
Μα θα τα κουβαλήσουνε, βρε φίλε μου, κι' αυτοί.</p>

<p>Β' ΑΝΗΡ<BR>
Κι' αν δεν τα κουβαλήσουν, τι;</p>

<p>Α' ΑΝΗΡ<BR>
Θα κουβαλήσουν γρήγορα· ο νόμος ταπαιτεί.</p>

<p>Β' ΑΝΗΡ<BR>
Κι' αν δεν τα κουβαλήσουν, τι;</p>

<p>Α' ΑΝΗΡ<BR>
Θα τον εξαναγκάσουμε αυτόν που τα κρατεί.</p>

<p>Β' ΑΝΗΡ<BR>
Κι' αν ήνε οι περισσότεροι που τα κρατούνε, τι;</p>

<p>Α' ΑΝΗΡ<BR>
Πάω να δώσω· [έβγαλαν διαταγή ρητή.]</p>

<p>Β' ΑΝΗΡ<BR>
Και αν σου τα πουλήσουν, τι;</p>

<p>Α' ΑΝΗΡ<BR>
Σκάσε! [μου ζάλισες ταυτί].</p>

<p>Β' ΑΝΗΡ<BR>
Πολύ καλά, κι' αν σκάσω τι;</p>

<p>Α' ΑΝΗΡ<BR>
Καλά θα κάμης.</p>

<p>Β' ΑΝΗΡ<BR>
Αλλά συ, κι' αν σκάσω, θα θελήσης<BR>
να δώσης.</p>

<p>Α' ΑΝΗΡ<BR>
Νά κ' οι γείτονες που κουβαλούν επίσης.</p>

<p>Β' ΑΝΗΡ (παρατηρών προς τ' αριστερά παρασκήνια)<BR>
Ο Αντισθένης βέβαια τραβά να καταθέση ·<BR>
θα ήταν ευκολώτερο πολύ γι' αυτόν, να χέση<BR>
τριάντα μέρες συνεχώς κι' ακόμη πειό πολλές.</p>

<p>Α' ΑΝΗΡ<BR>
Σκασμός, μ' αυτά που λες!</p>

<p>Β’ ΑΝΗΡ<BR>
Και ο χοροδιδάσκαλος Καλλίμαχος θα φέρη<BR>
απ' τον Καλλία πλειότερα νομίζεις να προσφέρη;<BR>
Τι λες εκεί! ο άνθρωπος το βιος θα χάση τώρα!</p>

<p>Α' ΑΝΗΡ<BR>
Κακά μιλείς!</p>

<p>Β' ΑΝΗΡ<BR>
γιατί κακά; Δεν είδες ως την ώρα<BR>
πως όλα τα ψηφίσματα τραβούν τον ίδιο δρόμο;<BR>
εξέχασες τι έγινε στου αλατιού το νόμο;</p>

<p>Α' ΑΝΗΡ<BR>
Α, βέβαια.</p>

<p>Β' ΑΝΗΡ<BR>
Κ' εξέχασες και τάλλα τα ψηφίσματα,<BR>
που βγήκαν για τα χάλκινα και κάλπικα νομίσματα;</p>

<p>Α' ΑΝΗΡ<BR>
Τι λες! μ' αυτό το νόμισμα κ' εγώ εχαντακώθηκα·<BR>
γιατί σταφύλια πούλησα και με χαλκό μπουκώθηκα,<BR>
κ' ετράβηξα στην αγορά αλεύρι ν' αγοράσω·<BR>
όταν, την ώρα που άνοιγα το σάκκο να το μπάσω,<BR>
λέει ο κήρυξ: «Το χαλκό να μη παραδεχθούμε,<BR>
κι' ασήμι μόνον του λοιπού θα μεταχειρισθούμε».</p>

<p>Β' ΑΝΗΡ<BR>
Κι' ο όρκος δεν σου αντηχεί 'ς ταυτί, που δώσαμ' όλοι,<BR>
τα πεντακόσια τάλαντα να μαζευθούν στην πόλι<BR>
από το τεσσαρακοστόν, κατά του Ευριπίδη<BR>
τη γνώμη; Και ποιος έπαυσε επαίνους να του δίδη;<BR>
Σαν εξετάσθη όμως<BR>
κ' ευρέθη κουροφέξαλα κι' αυτός ο νέος νόμος,<BR>
τότε τον Ευριπίδη<BR>
τον στρώσαν στο βρισίδι.</p>

<p>Α' ΑΝΗΡ<BR>
Τώρα τα ίδια πράματα με τότε δεν υπάρχουνε·<BR>
τότ' ήμαστε άρχοντες εμείς, τώρα γυναίκες άρχουνε.</p>

<p>Β' ΑΝΗΡ<BR>
Το κατ' εμέ, η μόνη μου γι' αυτές φροντίδα θάνε,<BR>
μα το θεό της θάλασσας, να μη με κατουράνε!</p>

<p>Α' ΑΝΗΡ<BR>
Τι τσαμπουνάς δεν ξέρω·</p>

<p>(προς τα παιδία)</p>

<p>Δος μου το ξύλο εσύ, παιδί, τα πράματα να φέρω. . .</p>

<p>[Λαμβάνει το ξύλον και ετοιμάζεται ν' αναρτήση εξ αυτού τα σκεύη<BR>
του. Εισέρχεται ο ΚΗΡΥΞ, όστις λαμβάνει θέσιν επί βάθρου τινός εις το<BR>
μέσον της σκηνής και κηρύττει μεγαλοφώνως:]</p>

<p>ΚΗΡΥΞ<BR>
Πολίται! από σήμερα στη Στρατηγό τραβάτε,<BR>
για να σας 'πη ο κλήρος σας κ' η τύχη, που θα πάτε<BR>
να κάτσετε<BR>
θα βρήτε κάθε τράπεζα παντού ετοιμασμένη,<BR>
που είνε μ' όλα ταγαθά του κόσμου φορτωμένη,<BR>
και κάθε κλίνη με μαλλιά και τάπητες στρωμένη!<BR>
Η μυροπώλιδες, γραμμή, κρατήρες σας γεμίζουνε<BR>
από κρασιά· με στη φωτιά μπριζόλες τσιτσιρίζουνε,<BR>
και περασμένοι οι λαγοί μεσ' στα σουβλιά γυρίζουνε.<BR>
Πίττες καλοφουρνίζονται,<BR>
τα στέφανα στολίζονται,<BR>
στραγάλια καρβουρδίζονται!<BR>
Όλες η κόρες η πειό νηές ψήνουν αγάλια-αγάλια<BR>
τη φάβα στα τσουκάλια.<BR>
Και ένας πουτανιάρης<BR>
και πρώην καβαλλάρης<BR>
με τη στολή του ιππικού εκεί κοντά γυρίζει,<BR>
και διαρκώς των γυναικών τα πιάτα καθαρίζει.<BR>
Κι' ο Γέρων, μ' ένα φόρεμα κομψό και με κατσάρι,<BR>
μ' ένα παιδί χασκάρει,<BR>
κ' έχει παραρριμμένα<BR>
παπούτσια του και χλαίνα.<BR>
Και ο ψωμάς σας καρτερεί· την ώραν σας μη χάσετε<BR>
κ' ελάτε τα σαγόνια σας, πολίται, να γυμνάσετε!</p>

<p>(Ο Κήρυξ κατέρχεται και απέρχεται δεξιόθεν)</p>

<p>Β' ΑΝΗΡ<BR>
Σαν είνε έτσι το λοιπόν, εμένα τι με μέλει;<BR>
τραβώ κ' εγώ για το φαΐ, η πόλις σαν το θέλη.</p>

<p>Α' ΑΝΗΡ<BR>
Αι! και για που, παρακαλώ, αφού δεν έχεις δώση;</p>

<p>Β' ΑΝΗΡ<BR>
Για το φαΐ.</p>

<p>Α' ΑΝΗΡ<BR>
Δεν θα το φας, αν έχουν νου και γνώσι,<BR>
πριν καταθέσης βέβαια.</p>

<p>Β' ΑΝΗΡ<BR>
Πολύ καλά, τα δίνω.</p>

<p>Α' ΑΝΗΡ<BR>
Πότε λοιπόν;</p>

<p>Β' ΑΝΗΡ<BR>
Εμπόδιο μονάχος δεν θα γίνω.</p>

<p>Α' ΑΝΗΡ<BR>
Γιατί;</p>

<p>Β' ΑΝΗΡ<BR>
Κι' άλλοι θ' αργήσουνε περισσότερο επίσης.</p>

<p>Α' ΑΝΗΡ<BR>
Συ όμως εν τω μεταξύ τραβάς να την γεμίσης.</p>

<p>Β' ΑΝΗΡ<BR>
Θα πάθω τι, παρακαλώ;<BR>
Κάθε πολίτης με μυαλό<BR>
αρμόζει της πατρίδος του τους νόμους να κρατή.</p>

<p>Α' ΑΝΗΡ (ειρωνικώς)<BR>
Χεμ! και αν σ' εμποδίσουν, τι;</p>

<p>Β' ΑΝΗΡ<BR>
Θα πάω να χωθώ κ' εγώ με κεφαλή σκυφτή.</p>

<p>Α' ΑΝΗΡ<BR>
Και αν δούλεψη ξύλο, τι;</p>

<p>Β' ΑΝΗΡ<BR>
θα της ενάξω στον κριτή.</p>

<p>Α' ΑΝΗΡ<BR>
Και αν σε κοροϊδέψουν, τι;</p>

<p>Β' ΑΝΗΡ<BR>
Στην πόρτα θα σταθώ μπροστά. . ..</p>

<p>Α' ΑΝΗΡ<BR>
Και τι θα κάνης δηλαδή;</p>

<p>Β' ΑΝΗΡ<BR>
Κι' όποιος τα φαγητά βαστά<BR>
θα τα βουτώ.</p>

<p>Α' ΑΝΗΡ<BR>
Ο υστερνός θα ήσ' όλου του κόσμου.</p>

<p>(Προς τους ακολούθους του)</p>

<p>Παρμένων! Σίμων! πάρετε στους ώμους σας το βιος μου.</p>

<p>(Οι ακόλουθοι εκτελούσι)</p>

<p>Β' ΑΝΗΡ<BR>
Στάσου και σε βοηθώ κ' εγώ.</p>

<p>Α' ΑΝΗΡ<BR>
Συ;! κάνε τη δουλειά σου·<BR>
γιατί φοβάμαι μην ειπής πως είνε και δικά σου,<BR>
όταν στη στρατηγίνα μας αυτά θα καταθέσω.</p>

<p>(Αναχωρεί αριστερόθεν ακολουθούμενος υπό των θεραπόντων, φερόντων τα<BR>
σκεύη)</p>

<p>Β' ΑΝΗΡ (μόνος)<BR>
Μα το θεό, πρέπει να βρω λοιπόν κανένα μέσο,<BR>
που κι' όσα έχω χρήματα στο σπίτι να τα κρύψω,<BR>
χωρίς κι' απ' το κοινό φαΐ με τρόπο ν' απολείψω.<BR>
Να μια ιδέα πουν' ορθή. Τι κάθημαι κι' αργώ;<BR>
Εμπρός λοιπόν για το φαΐ να τηλωθώ κ' εγώ!</p>

<p>(Φεύγει δεξιόθεν)</p>

<h4 style="margin-top: 3em">ΜΕΤΑΣΚΕΥΗ ΤΗΣ ΣΚΗΝΗΣ</h4>

<p>
<BR>
(Σειρά οικίσκων μονώροφων με θύραν και παράθυρον έκαστος. Αυλητής<BR>
ευρίσκεται εξηπλωμένος παρά το δεξιόν παρασκήνιον. Είνε νυξ.)</p>

<h4 style="margin-top: 3em">ΣΚΗΝΗ Α'.</h4>

<p>
<BR>
Α' ΓΡΑΥΣ (εις το προς δεξιά της σκηνής παράθυρον)<BR>
Ακόμη πώς δεν φάνηκαν οι άνδρες; είνε ώρα·<BR>
και περιμένω τώρα<BR>
αργή, αφού μπλαστρώθηκα φτιασίδι όσο μπόρεσα,<BR>
κίτρινη φούστα φόρεσα,<BR>
και με καμώματα τρελλά κρυφό τραγούδι τραγουδώ,<BR>
κ' είμ' έτοιμη στην αγκαλιά ν' αρπάξω όποιον άνδρα ιδώ.<BR>
Μούσαι! ελάτε! βάλτε μου στο στόμα ένα γλυκό<BR>
τραγούδ' Ιωνικό.</p>

<p>(Άδει σιγά με κωμικά ακκίσματα.— Ταυτοχρόνως η ΝΕΑΝΙΣ εμφανίζεται εκ<BR>
του παραθύρου της έναντι οικίας και ακροάται)</p>

<h4 style="margin-top: 3em">ΣΚΗΝΗ Β'.</h4>

<p>
<BR>
Α' ΓΡΑΥΣ — ΝΕΑΝΙΣ</p>

<p>ΝΕΑΝΙΣ<BR>
Κάτι προτήτερ' από με ξεμύτισες, βρε σάπια!<BR>
εθάρρεψες κληματαριά πως θα τρυγήσης κάποια,<BR>
την ώρα που 'λειπα εγώ, κ' εβγήκες μουρμουρίζοντας,<BR>
ν' αρπάξης απ' την αγορά κανένανε γυρίζοντας;<BR>
Κ' εγώ, σαν κάνης τούτο συ, θα τραγουδήσω πάλι<BR>
απ' τη μεριά την άλλη.<BR>
Η μέθοδος και πρόστυχη κι' αστεία νάνε πρέπει,<BR>
μα φέρνει διασκέδασι 'ς εκείνον που τη βλέπει.</p>

<p>(Διέρχεται είς γέρων. Η Α' ΓΡΑΥΣ κατ' αρχάς διατίθεται να του ομιλήση,<BR>
αλλά βλέπουσα τούτον γέροντα συγκρατείται. Ο γέρων παρέρχεται)</p>

<p>Α' ΓΡΑΥΣ<BR>
Μίλα μ' αυτόν το γέρο συ, και τράβ' από δω πέρα.<BR>
Και συ, ψυχή μου Αυλητή, να πάρης τη φλογέρα,<BR>
κ' έλα να παίξης μουσικής κομμάτια διαλεγμένα,<BR>
οπού να ήνε άξια για σένα και για μένα.</p>

<p>(Ο Αυλητής υποκρούει διά του αυλού, η δε Γραυς απαγγέλλει καταλλήλως)</p>

<p>Όποιος ποθεί<BR>
να γλυκαθή,<BR>
μ' εμέ ναρθή<BR>
να κοιμηθή.—<BR>
Η κάθε νηά δεν ξέρει<BR>
πώς να τα καταφέρη,<BR>
και ξέρει τα τερτίπια<BR>
μόνο η γρηά η τρύπια —<BR>
Ούτ' από μένα πειό καλά<BR>
ξέρει καμμία να κολλά<BR>
στο φίλο, που θα λαχταρά<BR>
και θα τον σφίξη μια φορά.<BR>
Η άλλες κάνουν και φτερά.</p>

<p>ΝΕΑΝΙΣ (απαγγέλλουσα εκ του ετέρου παραθύρου δι' υποκρούσεως<BR>
του αυτού αυλού)<BR>
Παύσε, και μη ζηλεύης πειά<BR>
την κάθε νηά, [γρηά σουπιά!]<BR>
Γιατ' είν' εκείνη τρυφερή,<BR>
στα δυο της μήλα δροσερή<BR>
και στ' απαλό της το μερί.<BR>
Μας έβγαλες τη μούρη σου και συ πασαλειμμένη,<BR>
λες κι' [όχι αγαπητικός], μα Χάρος σε προσμένει.</p>

<p>Α' ΓΡΑΥΣ (προς την νεανίδα)<BR>
Η τρύπα σου ξερή να μείνη!<BR>
κι' αυτό το στρώμα και την κλίνη<BR>
κατά το νόμο θα τα χάσης,<BR>
αν πας με άνδρα να τη φτιάσης.<BR>
Φείδι στην κλίνη θ' απαντήσης,<BR>
κι' αν έχης όρεξι για τη δουλειά,<BR>
πιάσ' το και σφίξε το στην αγκαλιά<BR>
να το φιλήσης!</p>

<p>ΝΕΑΝΙΣ (μετ' ειρωνικού παραπόνου.)<BR>
Αλλοίμονο! τι θα γενώ! βαρβάτος δεν ζυγώνει,<BR>
κ' είμ' εδώ μέσα μόνη.<BR>
Η μάννα μου επήγε αλλού και δεν με μέλει τώρα.<BR>
Κυρούλα! σε παρακαλώ φέρε τον _Καυλογόρα_,<BR>
κι' ό,τι για σένα επρόσταξαν του νόμου τα γραμμένα,<BR>
σ' ορκίζομαι πως θα γενούν καλήτερα μ' εμένα.</p>

<p>Α' ΓΡΑΥΣ<BR>
Για το γαμήσι το Ιωνικό<BR>
σε γαργαλάει, δόλιο θηλυκό·<BR>
και μάλιστα θαρρώ πως αγαπάς<BR>
και κατά τους Λεσβίους να το πας.<BR>
Αλλά ποτέ, ποτέ μην το πιστέψης,<BR>
πως τη δική μου ηδονή θα κλέψης<BR>
και δεν θα χάσω ό,τι μου γουστάρει,<BR>
ούτε την ώρα για δική σου χάρι.</p>

<p>(Παύει η υπόκρουσις του αυλού)</p>

<p>Τραγούδα {7} ό,τι σούρχεται και κύττα σαν την γάττα.<BR>
πρώτα θα πάνε στης γρηές, και ύστερα στα νηάτα.</p>

<p>ΝΕΑΝΙΣ<BR>
Για να της θάψουν βέβαια.</p>

<p>Α' ΓΡΑΥΣ<BR>
Καινούργιο τούτο πάλι!</p>

<p>ΝΕΑΝΙΣ<BR>
Καινούργια θέλει μια γρηά με τέτοιο πούχει χάλι;</p>

<p>Α' ΓΡΑΥΣ<BR>
Δεν είνε δα το γήρας μου που λύπη θα σου κάνη;</p>

<p>ΝΕΑΝΙΣ<BR>
Τι άλλο; το φτιασίδι σου, ή μήπως το βοτάνι,<BR>
[που βγάζει κόκκινη μπογιά η ρίζα του που στίφτεις;]</p>

<p>Α' ΓΡΑΥΣ<BR>
Τι μου μιλάς;</p>

<p>ΝΕΑΝΙΣ<BR>
γιατί και συ στο παραθύρι σκύφτεις;</p>

<p>Α' ΓΡΑΥΣ<BR>
Εγώ; μονάχη τραγουδώ<BR>
στον Επιγένη τον καλόν, που περιμένω νάρθη εδώ.</p>

<p>ΝΕΑΝΙΣ<BR>
Ποιόν άλλο θάχης εραστή του λόγου σου και φίλο,<BR>
που να σου πρέπη, παρ' αυτόν το Γέρο τον ψωρίλο;</p>

<p>Α' ΓΡΑΥΣ<BR>
Πρόσμενε! την εξήγησι ο νηός μου θα σου κάνη,<BR>
που θάρθη γρήγορα 'ς εμέ,—<BR>
ώστε και παρατηρεί προς τα αριστερά παρασκήνια)<BR>
και νάτος!. . . νάτος!. . . φθάνει.</p>

<p>ΝΕΑΝΙΣ<BR>
Δεν έρχετ' εδώ πέρα<BR>
για σε, γρηά χολέρα!</p>

<p>Α' ΓΡΑΥΣ<BR>
Τώρα θα ιδής, χτικιάρα, συ!</p>

<p>ΝΕΑΝΙΣ<BR>
Τώρα θα σ' ταποδείξω<BR>
κ' εγώ, κ' εκείνος γρήγορα. Πηγαίνω να τανοίξω.</p>

<p>(Εισέρχεται ταχέως)</p>

<p>Α' ΓΡΑΥΣ<BR>
Τρέχω κ' εγώ· αυτός θαρθή μ' εμένα δίχως άλλο,<BR>
να μάθης πως το δίκηο μου είνε το πειό μεγάλο.</p>

<p>(Εισέρχεται ταχέως)</p>

<p>{7} Εις το χωρίον τούτο, σκοτεινόν και ασαφές, διαφωνούσιν οι<BR>
σχολιασταί, αποδίδοντες εις την Νεανίδα τους στίχους τούτους. Νομίζω<BR>
ότι ορθότερον προσαρμόζονται εις το στόμα της Γραίας, διότι άλλως δεν<BR>
εξηγείται η απάντησις της Γραίας «ούκουν εξ' εκφοράν γε» προς την<BR>
Νεάνιδα, ενώ ανήκει μάλλον εις ταύτην, όπως εμφαίνεται εκ της λογικής<BR>
του διαλόγου. Η δε λέξις «σαπρά» της Γραίας προς την Νεανίδα δύναται<BR>
να θεωρηθή ως εμπαθής άνταπόδοσίς του αυτού χαρακτηρισμού, όστις<BR>
αποδίδεται εις αυτήν εκ μέρους της Νεανίδος ανωτέρω.</p>

<h4 style="margin-top: 3em">ΣΚΗΝΗ Γ'.</h4>

<p>
<BR>
ΝΕΑΝΙΑΣ και μετ' ολίγον Α' ΓΡΑΥΣ και ΝΕΑΝΙΣ</p>

<p>ΝΕΑΝΙΑΣ (εισέρχεται αριστερόθεν κλονούμενος εκ της μέθης με<BR>
δάδα ανημμένην εις τας χείρας).<BR>
Αχ! είθε να μπορέσω<BR>
κοντά στη νηά να πέσω,<BR>
προτού μου 'ρθούν για πλάκωμα γρηές και κουτσομύτες.<BR>
Αυτό δεν υποφέρεται 'ς ελεύθερους πολίτες!</p>

<p>Α' ΓΡΑΥΣ (καθ' εαυτήν, εξερχόμενη εις το παράθυρον)<BR>
Μωρέ, κ' αν τζιτζικώσης<BR>
στο κλάψιμο,-—μα το θεό, εμένα θα πλακώσης.<BR>
Πάει εκείνος ο καιρός της Χαριξένης, [πάει,<BR>
που με τραγούδια ήξερε καθένας ν' αγαπάη.] -<BR>
Χεμ! τώρα βλέπεις όμως<BR>
δημοκρατία έχουμε και το προστάζει ο νόμος!<BR>
Ας έμβω να κρυφθώ εδώ,<BR>
και τι θα κάνη να το ιδώ.</p>

<p>(Εισέρχεται)</p>

<p>ΝΕΑΝΙΑΣ<BR>
Δώστε, θεοί, την ώμορφη κοπέλλα ναύρω μόνο,<BR>
που τόσο ρούφηξα κρασί κ' από τον πόθο λειώνω.</p>

<p>ΝΕΑΝΙΣ (Εξέρχεται εκ του παραθύρου· καθ' εαυτήν)<BR>
Έτσι λοιπόν! σ' εγέλασα, γρηά καταραμένη!<BR>
Ενόμισε πως έφυγα, και μέσα τώρα μένει.</p>

<p>(Προς τον Νεανίαν)</p>

<p>και γι' αυτόν εγώ μιλούσα!<BR>
Έλ', αγάπη μου, απάνω,<BR>
και στο πλάι μου κοιμήσου,<BR>
να γλυκάνω<BR>
την ψυχή σου.<BR>
Ο έρωτας με τυραννεί<BR>
για τα ωραία σου μαλλιά,<BR>
και έχω μια φωτιά τρανή<BR>
που μου φαγε την αγκαλιά.<BR>
Έρωτα! σε παρακαλώ,<BR>
κάμε μου τούτο το καλό<BR>
και φέρτ' τον γρήγορα ναρθή<BR>
στο πλάι μου να κοιμηθή!</p>

<p>ΝΕΑΝΙΑΣ (κάτωθεν)<BR>
Έλα κάτω!. . . έλα!. . . έλα!.<BR>
και στην πόρτα σου να βγης,<BR>
γιατί μούρχεται σαν τρέλλα<BR>
και θα πέσω κατά γης.<BR>
Θέλω, φίλη μου, απάνω<BR>
στη γλυκειά σου αγκαλιά<BR>
δυνατό καυγά να κάνω<BR>
με τα δύο σου τα κωλιά!<BR>
Ώ Αφροδίτη! αχ, γιατί,<BR>
γιατί μ' ετρέλλανες γι' αυτή;<BR>
Έρωτα, σε παρακαλώ,<BR>
κάμε μου τούτο το καλό,<BR>
και φέρ' την γρήγορα ναρθή<BR>
στο πλάι μου να κοιμηθή!</p>

<p>ΝΕΑΝΙΣ<BR>
Αυτά που άκουσες να ειπώ, δεν εξηγούν τον πόθο,<BR>
που στην ψυχή μου νοιώθω.<BR>
Αγαπημένο μου πουλί!<BR>
άνοιξε, δος μου ένα φιλί,<BR>
πονώ για σε, πονώ πολύ!</p>

<p>ΝΕΑΝΙΑΣ<BR>
Χρυσό μου εσύ! βλαστάρι<BR>
της Αφροδίτης! Μέλισσα της Μούσας! κάθε Χάρι<BR>
σ' έθρεψε μ' άφθονη τροφή!<BR>
για χάδια και φιλιά μορφή!<BR>
άνοιξε, δος μου ένα φιλί,<BR>
πονώ για σε, πονώ πολύ!</p>

<p>Α' ΓΡΑΥΣ (εξερχομένη της θύρας της)<BR>
Έ, ε!. . . της πόρτες τι χτυπάς;<BR>
εμένα τάχα αγαπάς;</p>

<p>ΝΕΑΝΙΑΣ</p>

<p>(φέρων την δάδα προς το πρόσωπον της Γραίας)</p>

<p>Α μπα!</p>

<p>Α' ΓΡΑΥΣ<BR>
Μα πώς; εκτύπησες για να μου 'ρθής απάνω.</p>

<p>ΝΕΑΝΙΑΣ<BR>
Μπα! κάλλιο να πεθάνω!</p>

<p>Α' ΓΡΑΥΣ<BR>
Τι αγαπάς λοιπόν εσύ, κ' ήλθες 'ς αυτά τα μέρη<BR>
με το δαδί στο χέρι;</p>

<p>ΝΕΑΝΙΑΣ<BR>
Κάποιον βαρβάτον θέλω.</p>

<p>Α' ΓΡΑΥΣ<BR>
Ποιόν;</p>

<p>ΝΕΑΝΙΑΣ<BR>
Όχι και τον _Σεγάμη_,<BR>
που στέκεις και τον καρτερείς [ναρθή να σου την κάμη.]</p>

<p>Α' ΓΡΑΥΣ<BR>
Μα τη θεά! θες και δεν θες ['ς εμένα πες πως μπήκες!]</p>

<p>ΝΕΑΝΙΑΣ (βραδέως και εντόνως)<BR>
Εξήντα χρόνων δίκες<BR>
ποτέ δεν δικασθήκανε,<BR>
κι' όλες αναβληθήκανε·<BR>
κ' εδικασθήκαν μόνο<BR>
εκείνες, που δεν κλείσανε τον εικοστόν το χρόνο.</p>

<p>Α' ΓΡΑΥΣ<BR>
Στην εξουσία πούχατε την πρώτη, γλυκανάλατε,<BR>
[αυτές της μόδες βγάλατε<BR>
κι' αυτές της κουταμάρες],<BR>
μα τώρα θα εισάγωνται μπροστά η εξηντάρες·</p>

<p>ΝΕΑΝΙΑΣ<BR>
Ναι, όποιος θέλει δηλαδή να πάη με την τύχη,<BR>
όπως στα ζάρια γίνεται, ας πάρη όποια τύχη.</p>

<p>Α' ΓΡΑΥΣ<BR>
Μα με τα ζάρια, όπως λες, δεν τρως κι' όταν πεινάς.</p>

<p>ΝΕΑΝΙΑΣ<BR>
Δεν ξέρω τι μου τσαμπουνάς.<BR>
Την πόρτ' αυτή κτυπώ εγώ· έτσι θαρρώ καλήτερα.</p>

<p>Α' ΓΡΑΥΣ<BR>
Όταν κτυπήσης δηλαδή την πόρτα μου προτήτερα.</p>

<p>ΝΕΑΝΙΑΣ<BR>
Εγώ δεν θα κτυπήσω<BR>
κρησάρες να ζητήσω.</p>

<p>(Στρέφεται να φύγη, αλλά συλλαμβάνεται υπό της Α' Γραίας)</p>

<p>Α' ΓΡΑΥΣ (κολακευτικώς).<BR>
Το ξέρω συ πως μ' αγαπάς, και τώρα ίσως θ' απορής<BR>
πούρθες στην πόρτα να με βρης.<BR>
Έλα κοντά, και δώσε μου το στόμα το γλυκό σου.</p>

<p>ΝΕΑΝΙΑΣ<BR>
Α μπα: φοβάμαι, μάτια μου τον αγαπητικό σου.</p>

<p>Α' ΓΡΑΥΣ<BR>
Ποιόν;</p>

<p>ΝΕΑΝΙΑΣ<BR>
Α, τον ενδοξότερο απ' όλους τους ζωγράφους.</p>

<p>Α' ΓΡΑΥΣ<BR>
Ποιόν;</p>

<p>ΝΕΑΝΙΑΣ<BR>
Που στολίζει τα σταμνιά που βάζουνε στους τάφους!<BR>
Κρύψου λοιπόν να μη σε ιδή στην πόρτα, πως κατέβης</p>

<p>Α' ΓΡΑΥΣ<BR>
Έννοια σου, και κατάλαβα καλά το τι γυρεύεις.</p>

<p>ΝΕΑΝΙΑΣ<BR>
Ώ, μα τον Δία, έννοιωσα κ' εγώ πολύ καλά<BR>
τι έχεις στα μυαλά.</p>

<p>Α' ΓΡΑΥΣ (σύρουσα αυτόν)<BR>
Μα τη θεά, που έτυχε 'ς εμένα να σε ρίψη,<BR>
δεν θα σ' αφήσω.</p>

<p>ΝΕΑΝΙΑΣ<BR>
Βρε γρηά! θαρρώ πως σούχει στρίψη!</p>

<p>Α' ΓΡΑΥΣ<BR>
Λέγε μου κι' άλλ' ακόμα,<BR>
μα θα σε πάω σέρνοντας μέσ' στο δικό μου στρώμα.</p>

<p>ΝΕΑΝΙΑΣ (ωσεί κατ' εαυτόν)<BR>
Κ' έπειτα αγοράζουνε<BR>
τσιμπίδες, από τον κουβά τα κρέατα να βγάζουνε·<BR>
δεν κατεβάζουν τη γρηά μεσ' στης [βαθειές] πηγάδες,<BR>
ν' αρπάζη με τα κρέατα μαζύ και τους κουβάδες;</p>

<p>Α' ΓΡΑΥΣ<BR>
Δυστυχισμένε! σώπα πειά και μη με κοροϊδεύης.<BR>
κ' έλα μ' εμέ ν' ανέβης!</p>

<p>ΝΕΑΝΙΑΣ<BR>
Εγώ δεν σου χρωστώ,<BR>
αν φόρο δεν επλήρωσες πεντακοσιοστό<BR>
στην πόλι απ' τα χρόνια σου.</p>

<p>Α' ΓΡΑΥΣ<BR>
Μα τη θεά! μακάρι,<BR>
να πέφτω να γλυκαίνωμαι με κάθε παλληκάρι.</p>

<p>ΝΕΑΝΙΑΣ<BR>
Αλλά εγώ με της γρηές αισθάνομ' αηδία,<BR>
και δεν θα το δεχόμουνα ποτέ.</p>

<p>Α' ΓΡΑΥΣ<BR>
Ώ! μα τον Δία,<BR>
με το στανιό τον κόπο<BR>
θα λάβης, παλληκάρι μου.</p>

<p>ΝΕΑΝΙΑΣ<BR>
Και τάχα με ποιόν τρόπο;</p>

<p>Α' ΓΡΑΥΣ<BR>
Χεμ! είνε ψηφισμένα<BR>
τα πράματα, που πρέπει συ να 'ρθής μαζύ μ' εμένα.</p>

<p>ΝΕΑΝΙΑΣ<BR>
Και ποιο είνε το ψήφισμα; Παρακαλώ, για πε το!</p>

<p>Α' ΓΡΑΥΣ<BR>
Στο λέγω κι' άκουσε το!</p>

<p>(πανηγυρικώς)</p>

<p>«Νόμο βγάλαν η γυναίκες, όταν νηός τη νηά ποθή,<BR>
δεν μπορεί να την πλακώση στη γρηά προτού χωθή·<BR>
κι' αν προτήτερα δεν θέλη της γρηές να της γαμή,<BR>
και της νηές επιθυμή,<BR>
τότε κ' η γρηές θα βγαίνουν, και θα τρέχουν κούτσα—κούτσα,<BR>
κι' ατιμωρητί θ' αρπάζουν καθε νηόν από την πούτσα!</p>

<p>ΝΕΑΝΙΑΣ<BR>
Τότε Προκρούστης θα γενώ κ' εγώ, αλλοίμονό μου!</p>

<p>Α' ΓΡΑΥΣ<BR>
θα πας με τη διάταξι και του δικού μας νόμου.</p>

<p>ΝΕΑΝΙΑΣ<BR>
Κι' αν έλθη κάποιος φίλος μου, ή κάποιος συνδημότης<BR>
και με τραβήξη από σας;</p>

<p>Α' ΓΡΑΥΣ<BR>
Μάθε λοιπόν εν πρώτοις,<BR>
ότι ο άνδρας σήμερα δεν θα μπορή να βγη,<BR>
[σαν της γυναίκες μέχρι χθες] και να συναλλαγή<BR>
μ' αξία μεγαλήτερη ενός κοιλού σιτάρι.</p>

<p>ΝΕΑΝΙΑΣ<BR>
Κι' αν θέλη να παραιτηθή με όρκο, [λόγου χάρι,<BR>
όπως στης δίκες γίνεται, που έχουν αδικίες;]</p>

<p>Α' ΓΡΑΥΣ<BR>
Α μπα! εδώ θα λείψουνε και η στρεψοδικίες.</p>

<p>ΝΕΑΝΙΑΣ-<BR>
Θα 'πω πως είμαι έμπορος, [κι' αυτό θα είν' αιτία<BR>
ν' απαλλαχθώ και απ' αυτή τη φοβερή θητεία.]</p>

<p>Α' ΓΡΑΥΣ<BR>
Θα το πληρώσης κλαίοντας.</p>

<p>ΝΕΑΝΙΑΣ<BR>
Και τι λοιπόν θα κάνω;</p>

<p>Α' ΓΡΑΥΣ<BR>
Θα ρθής να πάμ' απάνω.</p>

<p>ΝΕΑΝΙΑΣ<BR>
Μα τι! θα 'ρθώ με το στανιό;</p>

<p>Α' ΓΡΑΥΣ<BR>
Θα ρθής και με τον τρόπο<BR>
του Διομήδη [του ληστή, που άρπαζ' απ' τον τόπο<BR>
τους άνδρες, όσους εύρισκε, και τους εκλειούσε ώρες<BR>
να πέσουνε με το στανιό με της δικές του κόρες,<BR>
κι' αυτές, από τη λύσσα τους, βυζαίναν τον καθένανε<BR>
ως που τον επεθαίνανε!]</p>

<p>ΝΕΑΝΙΑΣ<BR>
Ε! τότε βάλε ρίγανι στο στρώμα που θα πέσης,<BR>
τέσσαρες κληματόβεργες σπασμένες να προσθέσης,<BR>
την κεφαλή σου δέσε,<BR>
πάρε και στάμνες νεκρικές και γύρω γύρω θέσε,<BR>
κι' όστρακο βάλε με νερό στην πόρτα σου [να μένη,<BR>
να νίβετ' όποιος έρχεται από την πεθαμένη!]</p>

<p>Α' ΓΡΑΥΣ<BR>
Θα μ' αγοράσης, έννοια σου, εσύ και το στεφάνι.</p>

<p>ΝΕΑΝΙΑΣ<BR>
Μα το θεό! το κέρινο στεφάνι αν σου φθάνη,<BR>
κι' αυτό θα ταποκτήσης·<BR>
γιατί θαρρώ πως μόλις μπης, θα πέσης να ψοφήσης!</p>

<p>ΝΕΑΝΙΣ (εξερχομένη).<BR>
Ε! πού τον πας;</p>

<p>Α' ΓΡΑΥΣ<BR>
Στο σπίτι μου· αυτός είνε για μένα.</p>

<p>ΝΕΑΝΙΑΣ<BR>
Τάχεις, γρηά, χαμένα!<BR>
Τέτοιος που είν' αυτός ο νηός, δεν έχει χρόνια τόσα<BR>
να ρθή κοντά να κοιμηθή με σένα, γρηά γκιόσσα!<BR>
δεν θάσαι πειά γυναίκα του, θα σ' έχη για μητέρα.<BR>
Κ' έτσι αυτός ο νόμος σας αν πιάση πέρα-πέρα,<BR>
τότε γεμάτη όλ 'η γη<BR>
από Οιδίποδες θα βγη!</p>

<p>Α' ΓΡΑΥΣ<BR>
Βρε σίχαμα! όλες αυτές της κουταμάρες της πολλές<BR>
από τη ζήλεια σου της λες!<BR>
Μα έννοια σου! και από με θα τωύρης, κακομοίρα!</p>

<p>(Απέρχεται)</p>

<p>ΝΕΑΝΙΑΣ<BR>
Στο Δία τον Σωτήρα,<BR>
κορίτσι μου γλυκύτατο, κάμε μ' αυτήν τη χάρι,<BR>
και γλύτωσέ με απ' αυτό το γέρικο κουφάρι,<BR>
κ' εγώ, για τούτο το καλό, θα σου προσφέρω πάλι<BR>
σε μια ολόκληρη βραδειά χάρι παχειά, μεγάλη!</p>

<p>(Ενώ η Νεάνις ετοιμάζεται να σύρη τον Νεανίαν προς την θύραν της, εκ<BR>
της πλησίον θύρας ορμά η Β' Γραυς).</p>

<h4 style="margin-top: 3em">ΣΚΗΝΗ Δ'.</h4>

<p>
<BR>
Β' ΓΡΑΥΣ—ΝΕΑΝΙΑΣ.</p>

<p>Β'ΓΡΑΥΣ<BR>
Μωρή εσύ·! που τον τραβάς αυτόν από τον δρόμο,<BR>
και παραβαίνεις φανερά τον ψηφισμένο νόμο,<BR>
ενώ είνε γραμμένα<BR>
προτήτερα 'ς εμένα<BR>
να ρθεί και να πλακώση;</p>

<p>ΝΕΑΝΙΑΣ<BR>
Ώ! κακομοίρης που 'μουνα! πούθ' έχεις ξετρυπώση<BR>
και μου πετάχτηκες;— κακό που να σου ρθή μεγάλο!<BR>
Ουφ! τούτη είνε βάσανο χειρότερο απ' τάλλο!</p>

<p>Β' ΓΡΑΥΣ (σύρουσα τον Νεανίαν)<BR>
Έλ' από δω!</p>

<p>ΝΕΑΝΙΑΣ (τη Νεάνιδι)<BR>
Παρακαλώ, μικρή μου, μη μ' αφίνης,<BR>
τον κακομοίρη, να συρθώ μέσα στα νύχια εκείνης.</p>

<p>(Η νεάνις απέρχεται).</p>

<p>Β' ΓΡΑΥΣ<BR>
Σε σέρνει ο νόμος, κι' όχι εγώ.</p>

<p>ΝΕΑΝΙΑΣ<BR>
Τάχα γιατί δεν είπες<BR>
ότι με σέρνει μια βλογιά, πώχει πληγές και τρύπες;</p>

<p>Β' ΓΡΑΥΣ<BR>
Άφησε, τρυφεράδι μου, τα λόγια κ' έλ' απάνω.</p>

<p>ΝΕΑΝΙΑΣ<BR>
Στάσου λοιπόν προτήτερα τη χρεία μου να κάνω<BR>
να πάρω θάρρος· γιατ' αλλοιώς ο φόβος αν με κόψη<BR>
μεσ' στη δουλειά σου, θα με ιδής με κίτρινη την όψι.</p>

<p>Β' ΓΡΑΥΣ<BR>
Θάρρος και τράβα! χέζεις, να, εδώ που θα σε μπάσω,</p>

<p>ΝΕΑΝΙΑΣ<BR>
Φοβάμαι μήπως πλειότερα απ' ό,τι θέλω φτιάσω.<BR>
Σου βάζω δύο εγγυητάς αξιοχρέους.</p>

<p>Β' ΓΡΑΥΣ<BR>
Τι;<BR>
Ας λείψουνε.</p>

<p>(Σύρει τον Νεανίαν. Ορμά εκ της ετέρας θύρας η Γ' Γραυς)</p>

<h4 style="margin-top: 3em">ΣΚΗΝΗ Ε'.</h4>

<p>
<BR>
Γ' ΓΡΑΥΣ και οι ΑΝΩΤΕΡΩ</p>

<p>Γ' ΓΡΑΥΣ (προς τον Νεανίαν)<BR>
Ε! ε! πού πας του λόγου σου μ' αυτή;</p>

<p>ΝΕΑΝΙΑΣ<BR>
Εγώ δεν πάω· σέρνομαι· όποια κι'αν ήσαι, δος μου<BR>
βοήθεια, που ταγαθά όλα να ιδής του κόσμου,<BR>
και μη μ' αφίνης να χαθώ [με της γρηα-φακλάνες!]</p>

<p>(Βλέπων την Γ' Γραίαν εκ του πλησίον και αποχωρών μετά φρίκης)</p>

<p>Ώ Ηρακλή! Διόσκουροι! Κορύβαντες και Πάνες!<BR>
ου! τώρα μου φορτώθηκε κι' άλλο κακό μεγάλο,<BR>
χειρότερ' από τάλλο!<BR>
Παρακαλώ, τι είν' αυτό το πράγμα τώρα πάλι;<BR>
Μην τύχη κ' είνε πίθηκος κ' έχει φτιασίδι βάλη;<BR>
ή μήπως κι' αναστήθηκε<BR>
καμμιάς γρηάς βρυκόλακας [κι' απάνω μου εχύθηκε;]</p>

<p>(Γ' ΓΡΑΥΣ σύρουσα τον Νεανίαν)</p>

<p>Έλα μαζύ μου απ' εδώ και μη με κοροϊδεύης.</p>

<p>Β' ΓΡΑΥΣ (σύρουσα τον Νεανίαν)<BR>
Όχι!. . . εδώ!. . .</p>

<p>Γ' ΓΡΑΥΣ (ως ανωτέρω)<BR>
[Δεν θα το φας εκείνο που γυρεύεις·]<BR>
δεν τον αφίνω.</p>

<p>Β' ΓΡΑΥΣ (ως ανωτέρω)<BR>
Ούτ' εγώ [με σε να μείνη μόνος.]</p>

<p>ΝΕΑΝΙΑΣ<BR>
Βρε θα με κομματιάσετε, κακός ψυχρός σας χρόνος!</p>

<p>Β' ΓΡΑΥΣ<BR>
Σ' εμέ ναρθής προστάζουνε του νόμου τα γραμμένα.</p>

<p>Γ' ΓΡΑΥΣ<BR>
Όχι κι' αν έβγη μια γρηά πειό άσχημη από σένα.</p>

<p>ΝΕΑΝΙΑΣ<BR>
Βρε για σταθήτε: κι' αν εσείς με κάνετε κομμάτια,<BR>
πώς θα μπορέσω πειά να ιδώ μιαν ώμορφη στα μάτια;</p>

<p>Γ' ΓΡΑΥΣ<BR>
Κάμε καλά· μα πρώτ' αυτό θα κάνης δίχως άλλο.</p>

<p>ΝΕΑΝΙΑΣ<BR>
Με ποιά προτήτερ' απ' της δυο τα μάτια μου θα βγάλω;</p>

<p>Β' ΓΡΑΥΣ<BR>
Δεν ξέρεις; κόπιασ' από 'δω.</p>

<p>(Τον σύρει)</p>

<p>ΝΕΑΝΙΑΣ (δεικνύων την Γ')<BR>
Μα ας μ' αφήσ ' η άλλη.</p>

<p>Γ’ ΓΡΑΥΣ (σύρουσα αυτόν)<BR>
Θα ΄ρθής μ' εμέ.</p>

<p>ΝΕΑΝΙΑΣ (δεικνύων την Β')<BR>
Κι' αυτή εδώ που δεν μ' αφίνει πάλι;</p>

<p>Β' ΓΡΑΥΣ<BR>
Ώ, μα τον Δία! τον κρατώ και δεν σου τον αφίνω.</p>

<p>Γ' ΓΡΑΥΣ<BR>
Κ' εγώ δεν σου τον δίνω.</p>

<p>ΝΕΑΝΙΑΣ<BR>
Τι βαρκαδόροι θάσαστε κ' οι δύο σας κακοί!</p>

<p>Α' ΓΡΑΥΣ<BR>
Γιατί;</p>

<p>ΝΕΑΝΙΑΣ<BR>
[Τράβ' από δω η μια, κ' η άλλη από κει,|<BR>
θα βγάζατε της πλάτες<BR>
από τους επιβάτες.</p>

<p>Β' ΓΡΑΥΣ<BR>
Τράβα μπροστά και τσιμουδιά!</p>

<p>Γ' ΓΡΑΥΣ<BR>
Μ' εμέ θα βγάλη τη βραδειά!</p>

<p>ΝΕΑΝΙΑΣ<BR>
Α, είνε φανερό<BR>
πως πάτε μ' ένα ψήφισμα, που βγήκ' έναν καιρό,<BR>
[κι' αν ήσαν ένοχοι πολλοί για έγκλημα μεγάλο,<BR>
έκαναν δίκες χωριστά ο ένας απ' τον άλλο].<BR>
Πρέπει λοιπόν ως τόσο<BR>
να χωρισθώ κ' εγώ στα δυο, της δυο σας να πλακώσω;<BR>
Πώς θα τραβήξω δυο κουπιά λοιπόν και για της δύο;</p>

<p>Β' ΓΡΑΥΣ<BR>
Φάε μια χύτρ' από βορβούς και θα γενής θηρίο.</p>

<p>ΝΕΑΝΙΑΣ<BR>
Αλλοίμονό μου ο δύστυχος! τράβα και τράβα, να με<BR>
κοντά στην πόρτα μ' έφερε!</p>

<p>Β' ΓΡΑΥΣ<BR>
Δεν μου γλυτώνεις· πάμε<BR>
να κυλισθώ με σένα!</p>

<p>(Τον σύρει προς την θύραν της)</p>

<p>ΝΕΑΝΙΑΣ<BR>
Απ' το να σ' εύρουν δυο κακά, κάλλιο να σ' εύρη ένα!</p>

<p>(Η Β' Γραυς αποσύρεται μαινόμενη εις τον οίκον της)</p>

<p>Γ' ΓΡΑΥΣ<BR>
Μα την Εκάτη! τώρα πειά ['ς εμένα θα κολλήσης,]<BR>
θελήσης, δεν θελήσης!</p>

<p>ΝΕΑΝΙΑΣ (εκ της θύρας της Γ')<BR>
Τι συφορά που μ' εύρηκε! Να πέφτω νύχτα-μέρα<BR>
κ' ένα ψοφήμι να γαμώ και μια σκουληκαντέρα!<BR>
Κι' όταν γλυτώσω μια φορά ως τόσο από κείνη,<BR>
θα μ' εύρη κι' άλλη Φρύνη<BR>
[να μου ριχτή με νάζα,]<BR>
που θάνε τα σαγόνια της από φτιασίδι βάζα!<BR>
Δεν είμαι άτυχος λοιπόν;—στον Δία τον Σωτήρα!<BR>
δεν είμαι άνδρας δυστυχής; κακήν δεν έχω μοίρα,<BR>
να ταξιδέψω σήμερα<BR>
με δυο θεριά ανήμερα;<BR>
Αν πάθω στο ταξίδι μου φουρτούνες και τρομάρες,<BR>
πλέοντας κάτω απ' αυτές, της καραπουτανάρες,<BR>
θάφτε μ' απ' όλους χωριστά<BR>
στην πόρτα που θα μπω μπροστά,<BR>
και πιάστε ζωντανή κι' αυτή<BR>
με πίσσ' αλείφτε τη καυτή,<BR>
κατόπι ν' αναλύσετε<BR>
μολύβι, και στα πόδια της τριγύρω να το χύσετε,<BR>
και στήστε τη μου ύστερα στον τάφο μου, τη λάμνα,<BR>
για νεκρική μου στάμνα!</p>

<p>(Απορρίπτει τον στέφανον εκ της κεφαλής και εισέχεται, συρόμενος υπό<BR>
της Γ' εις τον οίκον της).</p>

<p>(Εισέρχεται ΧΟΡΟΣ γυναικών και νεανίδων).</p>

<h4 style="margin-top: 3em">ΣΚΗΝΗ Ε'.</h4>

<p>
<BR>
ΧΟΡΟΣ - ΘΕΡΑΠΑΙΝΙΣ και έπειτα</p>

<p>ΒΛΕΠΥΡΟΣ</p>

<p>ΘΕΡΑΠΑΙΝΙΣ<BR>
Τι ευτυχής πούν' ο λαός! και εγώ η δούλα η καλή,<BR>
και η κυρά μου πειό πολύ!<BR>
Κι' όλες εσείς, που κάθε μια μπροστά στην πόρτα μένει,<BR>
κι' ο δήμος και οι γείτονες, κι' αυτοί ευτυχισμένοι.<BR>
Μα το θεό; είμαι κ' εγώ μια δούλα, κι' όμως πήρα<BR>
κ' έβαλα στο κεφάλι μου τα πειό ωραία μύρα.<BR>
Κι' απ' όλα τα μυρουδικά της Θάσου είνε χίλιες<BR>
φορές πειό εκλεκτότερα, που τάχουν στης μποτίλλιες<BR>
κ' η μυρουδιά μοσχοβολεί<BR>
πολύν καιρόν στην κεφαλή,<BR>
μα τάλλα όμως χάνουνε το μύρο τους ταχύτερα.<BR>
Θεοί μου! είνε πειό καλά, πολύ, πολύ καλήτερα.<BR>
—Κέρασε άδολο κρασί! και ευφροσύνη θάχης<BR>
τη νύχτα που θα ψάχης<BR>
για να διαλέξης ό,τι βρης οσμή γλυκειά να χύνη.<BR>
— Αλλά τι νάχη γίνη,<BR>
γυναίκες, ο αφέντης μου, που έχει την κυρά μου;</p>

<p>ΧΟΡΟΣ<BR>
Ώ, θα τον εύρης εύκολα· περίμεν' αυτού χάμου.</p>

<p>ΘΕΡΑΠΑΙΝΙΣ<BR>
Μάλιστα· να τος! τώβαλε κ' εκείνος για το γλέντι.</p>

<p>(εισέρχεται ο ΔΕΣΠΟΤΗΣ, όστις χάριν του κωμικού ειρμού δύναται να ήνε<BR>
αυτός ο ΒΛΕΠΥΡΟΣ]</p>

<p>— Ώ τρισευτυχισμένε μου, μακάριε μου αφέντη!</p>

<p>ΒΛΕΠΥΡΟΣ<BR>
Εγώ;</p>

<p>ΘΕΡΑΠΑΙΝΙΣ<BR>
Αμ βέβαια εσύ, όσο κανένας άλλος,<BR>
μα τους θεούς! ποιος ευτυχής θα ήταν πειό μεγάλος<BR>
από την ευγενεία σου, που σες ψυχές τριάντα<BR>
χιλιάδες και περσσότερες, δεν έφαγες στην μπάντα;</p>

<p>ΧΟΡΟΣ<BR>
Ευτυχισμένος άνθρωπος, [απ' το φαΐ στον ύπνο.]</p>

<p>ΘΕΡΑΠΑΙΝΙΣ<BR>
Και τώρα για πού τώβαλες, αφέντη;</p>

<p>ΒΛΕΠΥΡΟΣ<BR>
Για το δείπνο.</p>

<p>ΘΕΡΑΠΑΙΝΙΣ<BR>
Μα τη θεά, ο έσχατος απ' όλους πας ως τόσο.<BR>
Με πρόσταξ' η γυναίκα σου να 'ρθω να σε τσακώσω,<BR>
και με της κόρες τούτες 'δω να 'ρθης εκεί και συ.<BR>
Περσσεύει χιώτικο κρασί<BR>
και όλα ταγαθά της γης·<BR>
έλα λοιπόν και μην αργής.</p>

<p>[προς το κοινόν]</p>

<p>— Και ο καθένας θεατής,<BR>
που θάχη ευχαρίστησι, κι' ο κάθε μας κριτής,<BR>
αν ίσως δεν φρονή αλλοιώς, εκεί μ' εμάς ας πάνε,<BR>
κι' απ' όλα θα τους δώσουμε [να κάτσουν και να φάνε!]</p>

<p>ΒΛΕΠΥΡΟΣ<BR>
Χεμ! τότε πες τα νακουσθούν απ'όλους· κ' ελευθέρως<BR>
κάλεσε όπου νηός βρεθή, μικρό παιδί και γέρος·<BR>
κανένα μην αφήσης·<BR>
και όποιον απαντήσης<BR>
τραβώντας για το σπίτι σου, πες του καλά ν' ακούση,<BR>
πως περιμένει έτοιμο για όλους το τσιμπούσι!</p>

<p>ΘΕΡΑΠΑΙΝΙΣ<BR>
Εγώ εκεί πηγαίνω<BR>
κρατώντας τούτο το δαδί, που βλέπεις, αναμμένο.</p>

<p>ΧΟΡΟΣ<BR>
Τι χάνεις τόσες ώρες,<BR>
και δεν τραβάς εκεί και συ μαζύ μ' αυτές της κόρες;<BR>
Κ' ενόσω συ θα προχωρής [στο γλέντι το μεγάλο,]<BR>
τραγούδι για την όρεξι θ' ακούσης να σου ψάλλω.</p>

<p>(Η Κορυφαία του Χορού κάμνει _Παράβασιν_ προς το κοινόν)</p>

<p>Τώρα λίγο θα θελήσω<BR>
στους κριτάς μου να μιλήσω.<BR>
Οι σοφοί, απ' τη σοφία ας με κρίνουν στην εντέλεια,<BR>
κι' όσοι θέλουν να γελάνε, ας με κρίνουν απ' τα γέλια·<BR>
κ' έτσι όλοι θάχουν ίση<BR>
τη μερίδα τους στην κρίσι.<BR>
Και ο κλήρος πούχει πέση,<BR>
[και εις το δικό μου έργο έδωκε την πρώτη θέσι,<BR>
όταν με σειρά θα 'ρθουν<BR>
και τα άλλα να κριθούν,]<BR>
ας μην ήν' αιτία πάλι<BR>
να ξεχάσετ' όσα είπα απ' τη μια στιγμή στην άλλη,<BR>
μα, συμφώνως με τον όρκο, ο καθένας σας ας κρίνη<BR>
τους χορούς, και ό,τι είπα μεσ' στη μνήμη σας να μείνη,-<BR>
κι' όχι σαν κακές πουτάνες, όπου άλλο δεν θυμούνται,<BR>
παρά μοναχά εκείνους, όπου πέφτουν και κοιμούνται!<BR>
— Πάμε, φιλαινάδες, τώρα,<BR>
ας τραβάμε για το δείπνο να μη χάνουμε την ώρα.<BR>
Και τα δυο σου πόδια κίνει<BR>
με το κρητικό το βήμα.</p>

<p>ΗΜΙΧΟΡΟΣ<BR>
Όπως είπες και θα γίνη.</p>

<p>
ΧΟΡΟΣ<BR>
Και η λεπτοκαμωμένες με τα σκέλια σας κρατείτε<BR>
το ρυθμό, — κ' εκεί θα βρήτε<BR>
μπαρμπουνοσελαχορτικο-<BR>
μπριζολογαλεογλυκο-<BR>
μελιτοπασσαλειμμένο-<BR>
κοκκοροκοττοψημένο-<BR>
λαγοτσιχλοκατσουλιερο-<BR>
φαβοφασσοπεριστερο-<BR>
φασουλοκοτσυφοτρυγον-<BR>
επιτατραγανοπτερύγων!<BR>
Συ που ακούς αυτά τα λόγια, πάρε γρήγορα το πιάτο<BR>
κ' ένα ώμορφο ποτήρι,<BR>
για να φας στο πανηγύρι<BR>
όπου γίνετ' εκεί κάτω,—</p>

<p>ΗΜΙΧΟΡΟΣ<BR>
που τα κρέατα, σαν λύκοι<BR>
πεινασμένοι, θα τραβάν'.</p>

<p>ΧΟΡΟΣ<BR>
Σηκωθήτ' απάνω!. . . Νίκη!. . .<BR>
Στο φαΐ!. . . Ευοί!. . . ευάν!. . .</p>

<p>
<BR><b>
ΤΕΛΟΣ</b></p>

<p>
</p>

<p>Η Σειρά των Αρχαίων Ελλήνων Συγγραφέων, των Εκδόσεων Φέξη, υπήρξε ένας<BR>
σταθμός στα ελληνικά χρονικά. Για πρώτη φορά προσφερόταν συστηματικά<BR>
στο ελληνικό αναγνωστικό κοινό, η αρχαία ελληνική σκέψη (Ιστορία,<BR>
φιλοσοφία, ποίηση, δράμα, δικανικός και πολιτικός λόγος) σε<BR>
δημιουργικές μεταφορές της, από τους άριστους μεταφραστές του τόπου,<BR>
στην πιο σύγχρονη μορφή που πήρε εξελισσόμενο το γλωσσικό της όργανο.<BR>
Ο Όμηρος, οι Τραγικοί κι ο Αριστοφάνης, ο Ηρόδοτος, ο Θουκυδίδης, ο<BR>
Πλάτων, ο Ξενοφών, ο Αριστοτέλης, ο Θεόκριτος, ο Θεόφραστος, ο<BR>
Επίκτητος, ο Πλούταρχος, ο Λουκιανός κλπ. προσφέρονται και σήμερα,<BR>
στις κλασικές πια μεταφράσεις των Πολυλά, Ραγκαβή, Μωραϊτίδη,<BR>
Κονδυλάκη, Ποριώτη, Γρυπάρη, Τανάγρα, Πολέμη, Καμπάνη, Καζαντζάκη,<BR>
Βάρναλη, Αυγέρη, Βουτιερίδη, Ζερβού, Φιλαδελφέως, Τσοκόπουλου,<BR>
Σιγούρου, Κ. Χρηστομάνου κλπ, σε μια σύγχρονη σειρά εκδόσεων βιβλίου<BR>
τσέπης, πράγμα που επίσης γίνεται για πρώτη φορά, συστηματικά, στην<BR>
Ελλάδα.<BR>
Αι εκκλησιάζουσαι γελοιοποιούν την περί γυναικείας ελευθερίας<BR>
ιδεολογίαν και ιδίως τας περί κοινογαμίας και κοινοκτημοσήνης τότε<BR>
αναφυείσας θεωρίας.</p>

<p>ΚΕΝΤΡΙΚΗ ΠΩΛΗΣΙΣ<BR>
ΛΑΔΙΑΣ ΚΑΙ ΣΙΑ Ο.Ε.<BR>
ΙΠΠΟΚΡΑΤΟΥΣ 22 - ΤΗΛ. 614.686, 634.506<BR>
ΤΙΜΑΤΑΙ ΔΡΧ. 10</p>

<p>
</p>

<p></p>

</BODY>
</HTML>

